<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:xlink="http://www.w3.org/1999/xlink" xmlns:epub="http://www.idpf.org/2007/ops">
  <head>
    <title>Kandido, aŭ Optimismo</title>
    
  <link rel="stylesheet" type="text/css" href="styles/stylesheet.css"/>
<link rel="stylesheet" type="text/css" href="styles/page_styles.css"/>
<link rel="stylesheet" type="text/css" href="styles/fonts.css"/>
</head>
  <body>
<h2 id="cx06">6. Belega aŭtodafeo kontraŭtertrema kaj publika skurĝo de Kandido</h2>

<p>Post la tertremo detruinta tri kvaronojn de Lisbono la saĝuloj de la lando ne trovis pli efikan rimedon por eviti kompletan ruiniĝon ol aranĝi por la popolo belan aŭtodafeon. La universitato de Koimbro<a epub:type="noteref" id="n21_" href="Nj.xhtml#n21" title="La Lisbona Universitato en 1308 translokiĝis en la urbon Koimbro (portugale: Coimbra)."><sup>[43]</sup></a> konkludis, ke la spektaklo de kelkaj homoj, bruligataj per malvigla fajro dum granda ceremonio, estas efika rimedo por malhelpi la teron tremi.</p>
<p>Konsekvence oni arestis biskajanon, edziĝintan al sia baptanino,<a epub:type="noteref" id="n22_" href="Nj.xhtml#n22" title="En la jaro 615ª papo Adeodato la 2ª malpermesis geedziĝon inter gebaptanoj: Nullus christianus suam commatrem in conjugium susciperet debet."><sup>[44]</sup></a> kaj du portugalojn, kiuj manĝonte kokidon forigis ties lardon<a epub:type="noteref" id="lardo_" href="Nj.xhtml#lardo" title="Oni do suspektis, ke ili estas kaŝitaj judismanoj. — S."><sup>[45]</sup></a>; post la tagmanĝo oni venis por aresti doktoron Pangloso kaj lian disĉiplon Kandido, la unuan pro tio ke li parolis, kaj la duan, ĉar li aŭskultis kun aproba mieno. Ambaŭ estis kondukitaj, ĉiu aparte, en ejojn kie regas malvarmo, kaj en kiuj onin neniam ĝenas la suno.</p>

<figure id="sanb">
<img src="images/sanbenito.jpg" alt="(Bildo)" class="calibre18"/><br/>
<figcaption>Pangloso kaj Kandido procesias en sanbenito</figcaption>
</figure>

<p>Semajnon poste oni vestis ilin per <em>sanbenito,</em><a epub:type="noteref" id="n23_" href="Nj.xhtml#n23" title="Flava sakaĵo, per kiu la inkvizitoroj vestis la kondamnitojn."><sup>[46]</sup></a> kaj kronis per paperaj mitroj. Sur la mitro kaj la <em>sanbenito</em> de Kandido estis pentritaj flamoj renversitaj kaj diabloj sen ungoj kaj sen vostoj; sed la diabloj de Pangloso havis ungojn kaj vostojn, kaj la flamoj staris rekte. Tiele vestite, ili procesie tramarŝis kaj aŭdis tre patosan predikon, kiun sekvis bela himno foburdona.<a epub:type="noteref" id="foburdon_" href="Nj.xhtml#foburdon" title="Foburdono: En la muziko de la malfrua Mezepoko kaj Renesanco, harmoniiga procedo en kiu kontraŭmelogio kantata pli alte ol la baza melodio kaj alia kantata pli malalte kreas impreson pri baso kiu fakte malestas. France faux-bourdon. — S."><sup>[47]</sup></a> Kandido ricevis skurĝon sur la gluteojn, laŭtakte kun la kantado; la biskajano kaj la du homoj, kiuj malvolis manĝi lardon, estis ŝtiparumitaj; kaj Pangloso estis pendumita, kvankam ĉi tio estas nekutima<a epub:type="noteref" id="n24_" href="Nj.xhtml#n24" title="Inkvizicio ne kutimis pendumigi herezulojn."><sup>[48]</sup></a>. Samtage la tero denove ektremis kun terura brukrakado.</p>
<p>Terurita, konsternita, duonfreneza, sanganta kaj tremanta, Kandido sin demandadis:</p>
<p id="setia">«Se ĉi tie estas la plej bona el ĉiuj eblaj mondoj, kiaj do estas la aliaj? Ne tre gravas mia glutea skurĝado, tion mi jam spertis ĉe la bulgaroj; sed, ho mia kara Pangloso! la plej eminenta el la filozofoj, kial necesis, ke mi vidu vin pendumata, kaj eĉ sen scii la kialon? Ho mia kara anabaptisto! la plej bona el la homoj, kial necesis, ke vi dronu en la haveno? Ho Kunegundo, la perlo el la junulinoj, kial necesis, ke oni distranĉu vian ventron?»</p>
<hr class="eli"/>
<p><a id="maljunulino"></a>Apenaŭ sin tenante sur la piedoj, li sin trenis for de la loko kie ĵus li aŭdis predikon, ricevis skurĝon sur la postaĵon, absolvon kaj benon, kiam lin aliris maljunulino kiu diris:</p>
<p>— Kuraĝu, filo, kaj iru kun mi.</p>

</body></html>