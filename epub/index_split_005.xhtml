<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:xlink="http://www.w3.org/1999/xlink" xmlns:epub="http://www.idpf.org/2007/ops">
<head>
  <title>Kandido, aŭ Optimismo</title>
  
  <link rel="stylesheet" type="text/css" href="styles/stylesheet.css"/>
  <link rel="stylesheet" type="text/css" href="styles/page_styles.css"/>
<link rel="stylesheet" type="text/css" href="styles/fonts.css"/>
</head><body>
<h2 id="calibre_toc_188">2. Kandido trafas inter la bulgarojn</h2>
<p>Forpelite el la tera paradizo, Kandido longe piediris sencele, plorante, levante la okulojn al la ĉielo kaj ofte turnante ilin al la plej bela el la kasteloj, kie loĝas la plej bela el la baronidinoj. Ne manĝinte li sin kuŝigis meze de kampo inter du sulkoj; la neĝo faladis per dikaj flokoj.</p>
<p>Je la sekva tago Kandido, tute frostite, sen mono, mortante pro malsato kaj laco, sin trenis al la najbara urbo nomata <em>Valdberghofdikdorf.</em><a epub:type="noteref" id="Vald_" href="Nj.xhtml#Vald" title="Parodia loknomo, sensenca kombino el rekoneblaj partoj de germanaj loknomoj: Wald (arbaro), Berg (monto), dick (dika), Dorf (vilaĝo). — S."><sup>[21]</sup></a> Malgaje li haltis ĉe la pordo de drinkejo. Tie lin rimarkis du blue vestitaj viroj.<a epub:type="noteref" id="n10_" href="Nj.xhtml#n10" title="Aludo al la Prusiaj rekrutistoj, kiuj havis bluan uniformon."><sup>[22]</sup></a></p>
<p>— Kamarado, — diris unu, — jen estas junulo belstatura kaj konvene alta.</p>
<p>Ili aliris Kandidon kaj tre ĝentile lin invitis tagmanĝi.</p>
<p>— Sinjoroj, — kun ĉarma modesto diris al ili Kandido, — vi min tre honoras, sed mi ne havas monon por pagi mian parton.</p>
<p>— Ha, sinjoro, — diris al li unu el la bluuloj, — la personoj kun tiaj eksteraĵo kaj boneco kiel la viaj neniam pagas: ja vi estas 5 futojn kaj 5 colojn alta,<a epub:type="noteref" id="ft_" href="Nj.xhtml#ft" title="Prusie tio estus 170 cm, france 175,5 cm. — S."><sup>[23]</sup></a> ĉu?</p>
<p>— Jes, sinjoroj, tiom estas mia alto, — diris Kandido riverencante.</p>
<p>— Nu, sinjoro, altabliĝu; ne nur ni pagos la tuton, sed ni ne konsentos, ke tia homo, kia estas vi, restu sen mono; la homoj estas kreitaj por helpi sin reciproke.</p>
<p>— Vi pravas, — diris Kandido, — tion al mi ĉiam instruis majstro Pangloso, kaj mi klare vidas, ke ĉio estas plej bona.</p>
<p><a id="talero02"></a>Oni petas, ke li akceptu kelkajn talerojn; li prenas ilin kaj volas skribi repagpromeson; oni ĝin rifuzas kaj lin altabligas.</p>
<p>— Ĉu tutkore vi amas…?</p>
<p>— Ho jes, — li respondas, — tutkore mi amas baronidinon Kunegundo.</p>
<p>— Ne, — diris unu el la sinjoroj, — ni vin demandas, ĉu tutkore vi amas la reĝon de la bulgaroj?<a epub:type="noteref" id="n9_" href="Nj.xhtml#n9" title="La reĝo de la bulgaroj: aludo al Frederiko la 2ª de Prusio; la bulgaroj = la prusianoj; la abaroj = la francoj. Voltero verkis «Kandido»n dum la Sepjara milito (1756–1763)."><sup>[24]</sup></a></p>
<p>— Neniel, — diris Kandido, — ja mi neniam lin vidis.</p>
<p>— Nu, li estas la plej ĉarma el la reĝoj, kaj ni devas trinki pro lia sano.</p>
<p>— Ho, tre volonte, sinjoroj.</p>
<p>Kaj li trinkas.</p>
<p><a id="laapogo"></a>— Sufiĉas, — diras al li la bluuloj. — De nun vi estas heroo de la bulgaroj, nia apogo, nia bastiono, nia defendanto; via kariero estas aranĝita, kaj certa estas via gloro.</p>
<p>Tuj oni katenas liajn piedojn kaj lin kondukas en la regimenton. Oni lin igas sin turni dekstren, maldekstren, eltiri la ŝargostangon<a epub:type="noteref" id="n11_" href="Nj.xhtml#n11" title="En tiu epoko la soldatoj bezonis ŝargostangon por ŝargi la pafilon. — L."><sup>[25]</sup></a>, remeti la ŝargostangon, celi, pafi, pli rapide paŝadi, kaj oni donas al li 30 bastonbatojn<a epub:type="noteref" id="n12_" href="Nj.xhtml#n12" title="La punvergado estis tiutempe uzata en la Prusia armeo. — L."><sup>[26]</sup></a>; sekvatage li plenumas la ekzercojn iom malpli malbone kaj ricevas nur 20 batojn; la postmorgaŭon, nur 10, kaj liaj kamaradoj lin rigardas kiel junan mirindulon.</p>
<p id="km9">Konsternite, Kandido ankoraŭ ne tute klare komprenis sian metion de heroo. Iun belan printempan tagon li decidis promeni, kaj ekpaŝis rekte antaŭen, opiniante, ke laŭplaĉe uzi siajn krurojn estas natura rajto de la genro homa, samkiel de la kreitaro besta. Apenaŭ li trairis 9 kilometrojn, kiam kvar aliaj herooj, 6 futojn<a epub:type="noteref" id="h6_" href="Nj.xhtml#h6" title="188 cm (vidu [23] kaj la sekcion pri Futoj kaj coloj). — S."><sup>[27]</sup></a> altaj, lin kuratingas, ligas, kaj kondukas en karceron. Oni lin jure demandis, ĉu li preferas pasi 36 fojojn sub la vergoj de la tuta regimento, aŭ ricevi 12 kuglojn en la cerbon.</p>
<p>Vane li diradis, ke la voloj estas liberaj, kaj ke li volas nek la unuan, nek la duan punon — fine li devis elekti. Li do decidis, per la Dia dono nomata <em>libero,</em> ke li ricevos la vergadon.</p>
<p>Li eltenis du trapasojn. La regimento konsistis el 2 000 homoj; li do ricevis 4 000 vergobatojn, kiuj malkovris liajn muskolojn kaj nervojn de la nuko ĝis la postaĵo. Kiam estis komencota tria trapaso, li estis tiom suferanta, ke li petegis, ke oni prefere frakasu lian kapon. Li akiras tiun favoron; oni vindas liajn okulojn, oni lin genuigas.</p>
<p>Tiumomente pretere pasas la reĝo de la bulgaroj, li demandas pri la krimo de la kondamnito; ĉar tiu reĝo havis grandan genion, li komprenis el ĉio raportita pri Kandido, ke temas pri juna metafizikisto tre nescia pri la aferoj de ĉi tiu mondo, kaj li pardonis Kandidon kun indulgemo laŭdota en ĉiuj gazetoj kaj dum ĉiuj jarcentoj. Bonkora kuracisto en tri semajnoj resanigis Kandidon per ŝmiraĵoj rekomenditaj de Dioskorido.<a epub:type="noteref" id="n14_" href="Nj.xhtml#n14" title="Malnovgreka kuracisto (1ª jc). — L."><sup>[28]</sup></a> Li jam havis iom da haŭto kaj povis piediri, kiam la reĝo de la bulgaroj ekmilitis kontraŭ la reĝo de la abaroj.</p>

</body></html>