<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:xlink="http://www.w3.org/1999/xlink" xmlns:epub="http://www.idpf.org/2007/ops">
<head>
  <title>Kandido, aŭ Optimismo</title>
  
  <link rel="stylesheet" type="text/css" href="styles/stylesheet.css"/>
  <link rel="stylesheet" type="text/css" href="styles/page_styles.css"/>
<link rel="stylesheet" type="text/css" href="styles/fonts.css"/>

</head><body>
<h2 id="calibre_toc_224">Ceteraj francaĵoj</h2>

<h3 id="virhom">Homoj/viroj, infanoj/knaboj</h3>
<p>Nemalofte Lanti’ malkonfuzas ‹viro›jn el inter ‹homo›jn (‹viro› aperas en <b>L</b> 15-foje), tamen ne ĉiam, ekz‑e (ĉap. 2ª):</p>
<blockquote>
<p><b>L</b> : Du <em>homoj,</em> blue vestitaj, rimarkis lin.</p>
<p><b>S</b> : Tie lin rimarkis du blue vestitaj <em>viroj.</em></p>
</blockquote>
<p>Malpli evidentas la uzo de ‹infano›j kiam temas pri ‹knabo›j (ekz‑e ĉap. 17ª):</p>
<blockquote>
<p><b>L</b> : Kelkaj <em>infanoj</em> el la vilaĝo, vestitaj per ore brodteksitaj ŝtofoj tute ŝiritaj, ludis per ĵetdisketoj…</p>
<p><b>S</b> : Kelkopo da vilaĝaj <em>knaboj</em> en ĉifoniĝintaj orbrokaĵoj ludis per ĵetdisketoj…</p>
</blockquote>
<p>(Tiutempe la ludo probable estis precipe knaba; sed pli klare la knabecon indikas la posta supozo: «Sendube, diris Kakambo, ĉi tiuj infanoj estas <em>la filoj</em> de la reĝo de la lando» [<b>L</b>].)</p>

<h3 id="calibre_toc_244">Fremduloj kaj alilandanoj</h3>
<p>La francan <em>étranger</em> Lanti’ ĉiam (24-foje) tradukas per ‹fremdulo›; fakte, en ĉi tiu odiseado ĝi preskaŭ ĉiam (krom en 3 okazoj) signifas ‹alilandano› (vorto, kiun Lanti’ uzas 0-foje). Ekz‑e [ĉap. 17ª]:</p>
<blockquote><div class="calibre1">
  <p><b>V</b> : Messieurs, dit l’hôte, nous voyons bien que vous êtes des étrangers; nous ne sommes pas accoutumés à en voir.</p>
<p><b>L</b> : “Sinjoroj, diris la gastiganto, ni bone vidas, ke vi estas fremduloj; da ili ni ne kutimas vidi…”</p>
<p><b>S</b> : — Sinjoroj, — diris la mastro, — evidente vi estas alilandanoj, kaj alilandanojn ni ne kutimas gastigi.</p>
</div></blockquote>
<p>Cetere atentindas, ke la objekton «da ili», kiu estas la temo de la dua subpropozicio, Lanti’ ja ŝovis antaŭen, en ĝian naturan teman lokon en la vortordo Esperanta.</p>

<h3 id="calibre_toc_245">Tro malproksimaj aŭ ambiguaj pronomoj triapersonaj</h3>
<blockquote><div class="calibre1">
  <p><b>V</b> : et je ne vois pas quel mérite il peut y avoir à dire à son ami Mecenas que, s’il est mis par lui au rang des poëtes lyriques, il frappera les astres de son front sublime</p>
<p><b>L</b> : kaj mi ne vidas, kia merito estas en tio, ke li diras al sia amiko Mecenas, ke se li metas lin en la rangon de la lirikaj poetoj, li frapas la astrojn per sia noblega frunto</p>
<p><b>S</b> : kaj mi vidas nenion laŭdindan en tio, ke li diras al sia amiko Mecenaso, ke se tiu lin metos en la rangon de la lirikaj poetoj, li frapos la astrojn per sia fiera frunto.</p>
</div></blockquote>

<h3 id="calibre_toc_246">Trouzo de la verbo «vidi»</h3>
<blockquote>
  <p><b>V</b> : Cet Issachar était le plus colérique Hébreu qu’on <em>eût vu</em> dans Israël, depuis la captivité en Babylone.</p>
<p><b>L</b> : Tiu Isaĥaro estis la plej kolerema hebreo, kiun oni <em>vidis</em> en Izraelio, depost la kaptiteco en Babilono.</p>
<p><b>S</b> : Tiu Isaĥaro estis la plej kolerema hebreo el ĉiuj, kiuj <em>ekzistis</em> en Izraelo de post la Babela kaptiteco
(<a href="index_split_012.xhtml#calibre_toc_195">ĉap. 9ª</a>).</p>
</blockquote>
<blockquote>
  <p><b>V</b> : Tandis que la vieille parlait …, <em>on vit</em> entrer dans le port un petit vaisseau…</p>
<p><b>L</b> : Dum parolis la maljunulino … <em>oni vidis</em> eniri en la haveno malgrandan ŝipon…</p>
<p><b>S</b> : Dum la maljunulino tiele parolis … la havenon eniris malgranda ŝipo…</p>
</blockquote>
<p>{En la franca lingvo la verbo <em>voir</em> iam perdas sian rektan signifon ‹vidi› kaj iĝas formala gramatikilo, kion oni iom troige ilustras per la frazo <em lang="fr">Louis XVI <strong>a vu</strong> sa tête tomber dans la corbeille,</em> laŭvorte «Ludoviko la 16ª <em>vidis</em> sian kapon fali en la korbon».}</p>

<h3 id="calibre_toc_247">Jakobenoj kaj kordelieroj</h3>
<p>En la epoko de Voltero franclingve (kaj nur franclingve) <em>jacobin</em> (laŭvorte, «Jakob/ano») signifis <em>dominikano,</em> ĉar <em>en Parizo</em> la unua monaĥejo (ne plu ekzistanta) de tiu ordeno aperis ĉe la strato «Sankta-Jakobo» (<em>rue Saint-Jacques</em>). La sama loko donis nomon al la revoluciaj jakobenoj, kiuj aperos 40 jarojn post «Kandido» kaj 21 jarojn post la morto de Voltero. Nur tiu dua signifo estas internacia, kaj tial estas amuze legi en <a href="index_split_028.xhtml#jakobeno">ĉap. 25ª</a> (parolas italo):</p>
<blockquote><div class="calibre1">
<p><b>L</b> : kiuj loĝas en la patrio de la Cezaroj kaj de la Antonenoj, tiuj ne kuraĝas havi ideon sen la permeso de <em>jakobeno</em> ☺</p>
<p lang="fr">(<b>V</b> : ceux qui habitent la patrie des Césars et des Antonins n’osent avoir une idée sans la permission d’un jacobin.)</p>
</div></blockquote>
<p><em>Cordelier</em> estas franca nomo de unu el la <em>Franciaj</em> branĉoj franciskanaj. Voltero plurloke uzas tiun nomon (ĉiam pri franciskanoj ne-Franciaj), kaj neniam nomas ilin franciskanoj. Lanti’ tradukas jen per «franciskano»,  jen (malkonvene!) per «kordeliero». Mi unuecigis per «franciskano». («Kordelieroj» ja konvenas por paroli pri la politika klubo dum la franca revolucio.)</p>

<h3 id="calibre_toc_248">La franca <i lang="fr">abbé</i></h3>
<p>La francan <em>abbé</em> Lanti’ tradukas per ‹abato›, kaj en 23 okazoj el 25 tio estas eraro. En 1 okazo efektive temas pri relative altranga ekleziulo (monaĥejestro); en 23 okazoj aperas la neinternacia kaj neesperanta franca signifo:</p>
<blockquote>
  <p>2° Tout homme qui porte un habit ecclésiastique [Littré]</p>
  <p>(Ĉia viro portanta vestaron eklezian)</p>
</blockquote>
<p>Kaj en 1 okazo eblas ajna el tiuj interpretoj.</p>
<p>La pola lingvo havas specialan vorton por tia homo: <i lang="pl">labuś,</i> transskribo de <i lang="fr">l’abbé</i> kun malestima sufikso diminutiva. Tamen ni malvolus ŝarĝi Esperanton per tia arĥaika vorto neinternacia.</p>
<p>Formale ĝusta solvo estas lasi la francan vorton por tiu specife franca signifo, kiel en <b>A</b>: “the <i lang="fr">abbé</i> of Perigord”, <b>G</b><sub>20</sub>: <i lang="de">„der Abbe aus Perigord“.</i> Tio lasas la tekston franceca, ne perfortas la cellingvon, kaj flatas la erudicion de la leganto; sed esence tio estas kapitulaco. Krome, tio malakordas kun la universalisma principo de <b>V</b> : «ĉion universaligi per francigo», kio en traduko devas transformiĝi al «ĉion universaligi per esperantigo». En <b>V</b> francigo neŭtrigas; dum en traduko vorto franca ekzotigas.</p>
<p>Tial mi tradukis per ‹sutanulo›, tute konforme al la difino de Littré. Mi koncedas, ke la preciza signifo celata en la verko postulas klarigon. Nu, mi komentis ĝin per piednoto.</p>

</body></html>
