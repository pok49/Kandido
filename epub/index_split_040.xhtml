<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:xlink="http://www.w3.org/1999/xlink" xmlns:epub="http://www.idpf.org/2007/ops">
<head>
  <title>Kandido, aŭ Optimismo</title>
  <link rel="stylesheet" type="text/css" href="styles/stylesheet.css"/>
  <link rel="stylesheet" type="text/css" href="styles/page_styles.css"/>
<link rel="stylesheet" type="text/css" href="styles/fonts.css"/>
</head>
<body>
<h2 id="calibre_toc_222">Aspektoj</h2>

<p>Pli detale pri la verbaj aspektoj en Esperanto vidu miajn artikolojn
«<a href="http://kovro.heliohost.org/eo/artikoloj/aspektoj/lasp.html">Aspektoj</a>»♐
(LOdE, 2019:3, n-ro 293, p. 37–49) kaj «<a href="http://kovro.heliohost.org/eo/artikoloj/aspektoj/aspektologio.html">Notoj aspektologiaj</a>»♐.
Per ĉi tiu traduko mi ilustras ties konceptojn.</p>


<h3 id="calibre_toc_237">Perfektivo</h3>
<p>Esprimi perfektivon en Esperanto estas facile: perfektivon havas nur la rezultverboj, kaj Esperante tiaj verboj en la formoj is- kaj os-tensaj aŭtomate ricevas la signifon perfektivan. Tamen atentindas, ke la francaj aoristoj kaj perfektumoj de daŭrverboj ofte havas signifon pli speciale inĥoativan, kiun signifon Esperanto esprimas ne tense, sed afikse aŭ leksike. Precipe tio koncernas la perceptajn daŭrvebojn (oni ne konfuzu ‹vidis› / ‹ekvidis›, ‹aŭdis› / ‹ekaŭdis›, ‹sentis› / ‹eksentis› ktp), kaj ankaŭ diversajn aliajn verbojn rilatajn al mensaj procezoj (ekz‑e ‹sciis› / ‹eksciis›), kaj eĉ abstraktajn verbojn (‹havis› / ‹ekhavis, ricevis›).</p>

<p><b>L</b> plejparte ĝuste esprimas tiajn inĥoativojn:</p>
<blockquote><div class="calibre1">
<p lang="fr"><b>V</b> : <em>J'ai su</em> que messieurs les religieux chevaliers de Malte n'y manquent jamais</p>
<p><b>L</b> : <em>Mi eksciis,</em> ke sinjoroj la religiuloj kavaliroj de Malta neniam malatentas tiun kutimon</p>
</div></blockquote>
<p class="p0">tamen, dum <b>L</b> neniam konfuzas ‹vidis› kun ‹ekvidis›, ial tio okazas pri ‹aŭdis› / ‹ekaŭdis›:</p>
<blockquote><div class="calibre1">
<p lang="fr"><b>V</b> : Les deux égarés <em>entendirent</em> quelques petits cris … ils se levèrent précipitamment…</p>
<p><b>L</b> : La du erarvagantoj <em>aŭdis</em> kelkajn krietojn … ili rapidiĝante stariĝis…</p>
<p><b>S</b> : … la du vagantoj <em>ekaŭdis</em> krietojn … ambaŭ impete surpiediĝis [ĉap. 16ª].</p>
</div></blockquote>
<p>Ofte <b>V</b> esprimas inĥoativon per frazaĵo, kiun <b>L</b> prave kunvolvas en unu verbon Esperantan, ekz‑e (ĉap. 9ª):</p>
<blockquote><div class="calibre1">
<p lang="fr"><b>V</b> : La vieille <em>prit alors la parole,</em> et dit: …</p>
<p><b>L</b> : Tiam la maljunulino ekparolis: …</p>
<p><b>S</b> : Ĉi tiam ekparolis la maljunulino: …</p>
</div></blockquote>

<p>Jen ekzemplo kie <b>L</b> ignoras la inĥoativan signifon de la franca aoristo:<a epub:type="noteref" id="uragano_" href="Nj.xhtml#uragano" title="Ĉap. 4ª. Ĉi tie ankaŭ atentindas la uzo de pasivo (en Esperanto malnecesa, kaj ĉi-okaze malĝuste atisma) por meti la ‹uragano›n en la remaan pozicion. Kaj ankaŭ la troa superlativo, malkonvena en Esperanto. Min la simpla «terura tempesto» impresas pli forte, ol «plej terura uragano», kiu ŝajnas banala franca façon de parler (afekta idiomaĵo)."><sup>[170]</sup></a></p>
<blockquote><div class="calibre1">
<p><a id="ekblovis"></a><b>V</b> : Tandis qu’il raisonnait, l’air s’obscurcit, les vents <em>soufflèrent</em> des quatre coins du monde, et le vaisseau fut assailli de la plus horrible tempête, à la vue du port de Lisbonne.</p>
<p><b>L</b> : Dum li rezonadis, la vetero malheliĝis, <em>blovis</em> la(?) ventoj el la kvar anguloj de l’ mondo, kaj la ŝipo estis atakata de plej terura uragano, kiam estis videbla la haveno de Lisbono.</p>
<p><b>S</b> : Dum li rezonadis, ĉirkaŭe subite malheliĝis, el ĉiuj flankoj <em>ekblovis</em> ventoj, kaj ĉe la vido de la Lisbona haveno la ŝipon atakis terura tempesto.</p>
</div></blockquote>

<h3 id="calibre_toc_238">Malperfektivo</h3>

<p>«Kandido» ne brilas per elegantaj metaforoj, trafaj komparoj aŭ frapaj tropepitetoj; ĝia sola stila ornamo estas la malperfektiva aspekto. Tial ĝi estas speciale atentinda.</p>


<h4 id="toc_1">Prezenco historia (<em lang="la">præsens historicum</em>)</h4>
<p>Plurloke (kaj plej multe en ĉap. 5ª) <b>V</b> uzas historian prezencon por pli reliefe pentri la agadon. Tiu stila rimedo estas komuna al multaj literaturoj ekde Tito Livio kaj la Evangelio laŭ Marko (4:14–20). Ĝi estas evidenta kaj frapa stila trajto de la verko, kaj ne mirinde, ke <b>L</b> kaj <b>S</b> ĝin paŭsas (kvankam <b>A</b>, <b>A</b><sub>20</sub> kaj <b>G</b><sub>20</sub> ĝin neŭtrigas per sia ordinara preterito).</p>

<p>Verdire, <b>V</b> ĝene tro ofte saltas de historia preterito al historia prezenco kaj reen. Ekz‑e en la priskribo de ŝiprompo apud Lisbono (ĉe <b>V</b>, la unua alineo de ĉap. 5ª) tia ŝalto okazas 9-foje — mi citu nur pecon, markante la prezencajn formojn per graseto, kaj la preteritajn per kursivo:</p>
<blockquote>
<p lang="fr"><b>V</b> : L’anabaptiste <em>aidait</em> un peu à la manœuvre; il <em>était</em> sur le tillac; un matelot furieux le <strong>frappe</strong> rudement et l’<strong>étend</strong> sur les planches; mais du coup qu’il lui <em>donna,</em> il <em>eut</em> lui-même une si violente secousse, qu’il <em>tomba</em> hors du vaisseau, la tête la première. Il <em>restait</em> suspendu et accroché à une partie de mât rompu. Le bon Jacques <strong>court</strong> à son secours…</p>
<p><b>S</b> : La anabaptisto iom <em>helpadis</em> la manovron; li <em>estis</em> sur la ferdeko; iu el la matrosoj, furioza, malmilde lin <strong>puŝas</strong> kaj <strong>kuŝigas</strong> sur la plankon; sed pro la puŝo la matroso mem <em><strong>perdas</strong></em> ekvilibron, <em><strong>falas</strong></em> el la ŝipo kun la kapo malsupren, kaj <em><strong>ekpendas</strong></em> kroĉite je rompaĵo de masto. La bona Jakobo <strong>alkuras</strong> por lin savi…</p>
</blockquote>
<p>Por minimumigi tiajn ĝenajn ŝaltojn mi prezencigis ankaŭ la interajn preteritojn (ĉi-supre markitajn per graseta kursivo); Lanti’ faris inverse, li preteritigis la tutan unuan prezencan pecon, kaj ŝaltis la historian prezencon nur ekde «La  bona Jakobo <strong>kuras</strong> por helpi al li…».</p>

<p>Simile, en la franca verboformo <em>dit</em> konfuziĝas ‹diras› kaj ‹diris›. Mi en <b>S</b> (samkiel <b>P</b> kaj <b>R</b>) tradukas ĝin as-tense, se ĝi najbaras pecon prezencan; <b>L</b> ĝin tradukas is-tense:</p>
<blockquote>
<p lang="fr"><b>V</b> : Elle <em>court</em> sur-le-champ à Candide: «Fuyez, <em>dit-elle,</em> ou dans une heure vous allez être brûlé.»</p>
<p><b>L</b> : Tuj ŝi <em>kuras</em> al Kandid: «Forkuru, <em>ŝi diris,</em> aŭ post unu horo vi estos bruligata».</p>
<p lang="pl"><b>P</b> : Następnie, stara <em>pędzi</em> co tchu do Kandyda:</p>
<p>— Uciekaj — <em>powiada</em> — lub za godzinę będziesz spalony żywcem.</p>
<p><b>S</b> : Tuj ŝi <em>hastas</em> al Kandido:</p>
<p>— Fuĝu, — <em>ŝi diras,</em> — aŭ post horo vi brulos sur ŝtiparo [ĉap. 13ª].</p>
</blockquote>
<hr class="eli"/>
<p>Kial mi traktas la historian prezencon en la sekcio pri malperfektivo? Ĉar, kiel trafe rimarkigis Kaloĉajo<a epub:type="noteref" id="Voj_" href="Nj.xhtml#Voj" title="K. Kalocsay: Vojaĝo inter la tempoj. Stafeto, 1966, p. 40."><sup>[171]</sup></a>, «La prezenco do ne estas tempo, sed aspekto». Historia prezenco estas emfaza speco de malperfektivo, maniero prezenti epizodon per mozaiko el daŭraj faroj, simile al bildrakonto.</p>

<h4 id="toc_2">Imperfekto (t.e. <em lang="fr">imparfait</em>)</h4>

<p>Franclingve imperfekto estas la plej evidenta rimedo por esprimi malperfektivon.
En Esperanto malperfektivan signifon preteritan havas la is-tenso de daŭrveboj. Por esprimi malperfektivon de rezultverboj necesas uzi specialajn rimedojn.</p> 
<p>Estas bontona admiri la imperfektojn ĉe Flobero kaj Prusto<a epub:type="noteref" id="FP_" href="Nj.xhtml#FP" title="G. Flaubert, M. Proust. Interalie, «la uzado de la aspektvalora imperfekto larĝe malvolviĝis en la skriba franca lingvo ĉefe post Flaubert (“Madame Bovary” 1856)» [PAG §98]."><sup>[172]</sup></a>; la tradukoj slavaj (<b>P</b>, <b>R</b> — kaj <b>S</b>) konsekvence esprimas la malperfektivan valoron de imperfekto; la tradukoj ĝermanaj ne malpli konsekvence ĝin ignoras. Ankaŭ Lanti’ plene ignoras la imperfektojn Volterajn.</p>

<p>Estkiel ekzemplon ni prenu la tradukojn de la franca verbo <em>dire</em> (diri). Preterite ĝi aperas <strong>41-foje</strong> en la imperfekta formo <em>disait,</em> 327-foje en la aorista aŭ perfektuma formo <em>dit, a dit.</em> Ĉiujn ĉi tiujn formojn Lanti’ tradukas per la simpla <em>diris;</em> ĉar ‹diri› estas rezultverbo, tia traduko estas perfektiva kaj egalas al la franca <em>dit.</em></p>


<h5 id="toc_3">Imperfekto ripeta (habitualo kaj iterativo)</h5>
<p>Habitualo aperas jam en la 1ª ĉapitro — prezentante Pangloson, Voltero diras:</p>
<blockquote>
<p lang="fr"><b>V</b> : «Il est démontré, <em>disait-il,</em> que…»</p>
<p><b>L</b> : „Estas pruvite, <em>li diris,</em> ke…“</p>
<p><b>S</b> : — Estas pruvite, — <em>li diradis,</em> — ke…</p>
</blockquote>
<p>Ne temas pri specifa okazo en kiu Pangloso <em>diris</em> ion, temas pri lia kutima rekantaĵo, kiu aperas kiel parto de lia portreto. Tiun signifon Zamenhofo esprimas per <strong>diradis</strong>:
«tiuj, kiuj, kiel <em>diradis</em> mia patro, havas nek kapon, nek manojn» [Marta].
Tia malperfektivo estas eĉ Fundamenta: «Li ĉiam diradis al mi la veron» [FE §24].</p>

<p>Kaj jen iterativo [ĉap. 18ª]:</p>
<blockquote><div class="calibre1">
<p lang="fr"><b>V</b> : Cacambo <em>expliquait</em> les bons mots du roi à Candide</p>
<p><b>L</b> : Kakambo <em>klarigis</em> la spritajn vortojn de la reĝo al Kandid</p>
<p><b>S</b> : Kakambo <em>traduk<strong>ad</strong>is</em> al Kandido la spritaĵojn de la reĝo.</p>
</div></blockquote>
<p>Kakambo ne solfoje resume <em>klarigis</em> la spritaĵojn, li dum la tuta vespermanĝo fojon post fojo, ade <em>traduk<strong>ad</strong>is</em>.</p>

<blockquote><div class="calibre1">
<p lang="fr"><b>V</b> : — Où me mènes-tu? où allons-nous? que ferons-nous sans Cunégonde? <em>disait</em> Candide.</p>
<p><b>L</b> : — Kien ci kondukas min? kien ni iras? kion ni faros sen Kunegond? <em>diris</em> Kandid.</p>
<p><b>S</b> : — Kien ci min kondukas? Kien ni iru? Kion ni faros sen Kunegundo? — <em>demandadis</em> Kandido [ĉap. 14ª].</p>
</div></blockquote>
<p>Konfuzita kaj perpleksa, Kandido ne prezentas siajn demandojn per unu bloka diro, li dise kaj senorde ŝutas senrilatajn demando<strong>j</strong>n.</p>

<p>Cetere, krom imperfekto, tian malperfektivon povas esprimi ankaŭ aliaj lingvaĵoj, ekz‑e (ĉap. 2ª):</p>
<blockquote><div class="calibre1">
<p lang="fr"><b>V</b> : Il <em>eut beau dire</em> que les volontés sont libres…</p>
<p><b>L</b> : Li vane <em>diris,</em> ke liberaj estas la voloj …</p>
<p><b>S</b> : Vane li <em>diradis,</em> ke la voloj estas liberaj …</p>
</div></blockquote>


<h5 id="anta">Ago anta (aŭ ata)</h5>
<blockquote>
<p lang="fr"><b>V</b> : Le soleil <em>se couchait.</em></p>
<p lang="en"><b>A</b> : The sun <em>was now on the point of setting</em> when…</p>
<p><b>L</b> : La suno <em>malleviĝis.</em></p>
<p><b>S</b> : La suno <em>estis subir<strong>ant</strong>a</em> [ĉap. 16ª].</p>
</blockquote>
<p>‹Malleviĝi› estas rezultverbo, tial <em>malleviĝis</em> indikas agon plenumitan, perfektivon (<i lang="fr">le soleil s’était couché</i>). Tio estas mistraduko.</p>

<blockquote>
<p lang="fr"><b>V</b> : <em>j'inspirais</em> déjà de l'amour; ma gorge <em>se formait</em></p>
<p><b>L</b> : mi jam <em>sentigis</em> amon, mia brusto <em>formiĝis</em></p>
<p><b>S</b> : mi jam <em>inspir<strong>ad</strong>is</em> amon, mia brusto <em>estis formiĝ<strong>ant</strong>a</em> [ĉap. 11ª].</p>
</blockquote>

<blockquote>
<p lang="fr"><b>V</b> : On y <em>équipait</em> une flotte, et on y <em>assemblait</em> des troupes pour mettre à la raison …</p>
<p><b>L</b> : Ĉi tie oni <em>ekipis</em> ŝiparon por milite prudentigi…</p>
<p><b>S</b> : Tie <em>estis ekip<strong>at</strong>a</em> ŝiparo kaj <em>arig<strong>at</strong>a</em> trupo por prudentigi… [ĉap. 10ª].</p>
</blockquote>


<h5 id="toc_4">Uzo de daŭrverbo</h5>
<p>Ofte sufiĉas anstataŭigi rezultan verbon per la responda daŭrverbo (ekz‑e ‹diris› → ‹parolis›<a epub:type="noteref" id="Boaz_" href="Nj.xhtml#Boaz" title="Probable al iuj esperantistoj tia uzo de ‹parolis› por esprimi malperfektivon ŝajnos stranga. Ĝi tamen havas sian tradicion en Esperanto, ekz‑e en «Faraono» [3:5]:"><sup>[173]</sup></a>):</p>
<blockquote><div class="calibre1">
<p lang="fr"><b>V</b> : Candide, chemin faisant, <em>disait</em> à Martin: (…)</p>
<p><b>L</b> : Irante, Kandid <em>diris</em> al Marten: (…)</p>
<p><b>S</b> : Survoje Kandido jene <em>parolis</em> al Marteno: (…)</p>
</div></blockquote>

<p>«Dum la marvojaĝo ili multe rezonadis pri la filozofio de la kompatinda Pangloso» [<a href="index_split_013.xhtml#marvojagxo">ĉap. 10ª</a>]; tiu «multa rezonado» rezultigas multajn imperfektojn, kiujn mi tradukas per daŭrverboj:
<em lang="fr">disait, disait, répliquait, disait</em> → <em>parolis, parolis, persvadis, parolis.</em></p>

<blockquote>
<p lang="fr"><b>V</b> :«Il faut bien, <em>disait-il</em>, que les hommes aient un peu corrompu la nature, car … — Tout cela était indispensable, <em>répliquait</em> le docteur borgne … »</p>
<p><b>L</b> :  — Ŝajnas, <em>li diris</em>, ke la homoj iom difektis la naturon, ĉar …
— Ĉio tio estis nepre necesa, <em>rebatis</em> la unuokula doktoro …</p>
<p><b>S</b> : — Ŝajnas, — <em>li rezonis</em>, — ke la homoj iom difektis la naturon; ja…
— Ĉio ĉi tio estis nepre necesa, — <em>argumentis</em> la unuokula doktoro… [ĉap. 4ª]</p>
</blockquote>
<p>Kun la rezultaj verboj <em>diris, rebatis</em> la du replikoj aspektas kiel kompletaj asertoj. Ili jes estas tiaj; sed kun la daŭrveboj <em>rezonis, argumentis</em> tiuj asertoj aspektas kiel eroj de pli vasta debato (kiu aperas kiel kadro por inĥoativa evento «<a href="#ekblovis">el ĉiuj flankoj ekblovis ventoj</a>»).</p>

</body></html>
