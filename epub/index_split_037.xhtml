<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:xlink="http://www.w3.org/1999/xlink" xmlns:epub="http://www.idpf.org/2007/ops">
<head>
  <title>Kandido, aŭ Optimismo</title>
  
  <link rel="stylesheet" type="text/css" href="styles/stylesheet.css"/>
  <link rel="stylesheet" type="text/css" href="styles/page_styles.css"/>
<link rel="stylesheet" type="text/css" href="styles/fonts.css"/>

</head><body>
<h2 id="calibre_toc_219">Prozodio</h2>
<p>La senakcentaj unusilabaj vortoj satelitaj (enklitikoj) rompas la nature troĥean ritmon de la esperanta parolo; Z rimarkigis ĉi-rilate:</p>
<blockquote>
<p><strong>Pri la vortoj kun «ĉi».</strong>
Ni havas egalan rajton uzi la «ĉi» antaŭ aŭ post la pronomo (aŭ adverbo); sed ĉar la «ĉi» estas tiel forte ligita kun sia pronomo, ke ili ambaŭ prezentas kvazaŭ unu vorton, kaj ĉar tiu kvazaŭ-unu-vorto per la loko de sia akcento faras impreson de neharmonia escepto inter ĉiuj vortoj de Esperanto, tial pro belsoneco ordinare estas preferinde starigi «ĉi» <em>antaŭ</em> la montra vorto.</p>
<p class="right"><em>Respondo 52 (Varingjene 104B),<br/>
«Oficiala Gazeto», IV, 1911, p. 2.</em></p>
</blockquote>
<p>Ĉi tiun lecionon Lanti’ bone lernis, probable ĉar tiurilate la akcentata franca <em>-ci</em> kondutas klare kontraŭe ol la normale senakcenta Esperanta <em>ĉi.</em> Sed li ne rimarkis, ke la sama rimarkigo validas pri la unusilabaj pronomoj kiam ili estas egale senakcentaj Esperante kaj france; ilin li anglece transportas post la verbon, kvankam ili pli bone akordas kun la ĝenerala parolritmo en la pozicio antaŭverba:</p>
<blockquote>
  <p><b>V</b> : Mais je veux que vous <em>me la</em> remettiez</p>
  <p><b>A</b> : But I wish that you would put it on</p>
<p><b>L</b> : Sed mi volas, ke vi remetu <em>ĝin <strong>al mi</strong></em> [<a href="index_split_025.xhtml#remetu">Ĉap. 22ª</a>].</p>
</blockquote>

<p>La pozicioj de la senakcentaj pronomoj en la lingvoj angla kaj franca estas rigide fiksitaj, kaj indikas iliajn sintaksajn funkciojn (semantikajn kazojn). France tiu fiksita ordo estas adaptita al la fiksakcenta prozodio; angle ĝi obeas la ĝeneralan SVO-aranĝon. Malgraŭ <a href="index_split_036.xhtml#hoVePP">sia promeso</a> Lanti’ ŝanĝis la rigidan ordon francan al la rigida ordo angla.</p>
<p>Rezulte la «dativa» komplemento <em>al mi</em> trafis en la finan, logike akcentitan pozicion remaan. En la liberordaj lingvoj Esperanto, rusa kaj pola tio estas kutima maniero ĝin emfazi, kaj konvenus ekz‑e okaze de elekto: ĉu remeti la ŝtrumpligilon al la parolantino aŭ al iu alia, eble al F-ino Kunegundo? Tamen ĉi-okaze ne ricevanto estas la remao: la angla tradukisto eĉ lasis la ricevanton implicita (kvankam tio ne estas memevidenta: ni konas la anekdoton pri angla reĝo kiu en simila situacio nodis la ŝtrumpligilon de sia damo sur sia genuo ☺).</p>
<p>La rusa lingvo estas libera kaj rilate la semantikajn kazojn, kaj rilate la prozodion; tial <b>R</b> metas la remaon (ĉi-okaze, ‹remetu›) sur ĝian naturan lokon — kaj hazarde la ĝusta pragmatika vortordo ĉi-okaze koincidas kun tiu de la franca originalo:</p>
<blockquote>
<p lang="ru"><b>R</b> : Но я хочу, чтобы вы <em>мне её</em> <strong>надели</strong>.</p>
<p><b>S</b> : Sed mi volas, ke vi <em>ĝin al mi</em> <strong>remetu</strong>.</p>
</blockquote>
<p>Alia ekzemplo [<a href="index_split_025.xhtml#nauxzas">Ĉap. 22ª</a>]:</p>
<blockquote>
<p lang="fr"><b>V</b> : comme il me dégoûte!</p>
<p><b>L</b> : kiel li naŭzas min!</p>
<p><b>S</b> : Kiel li min <strong>naŭzas</strong>!</p>
</blockquote>
<p>Ankaŭ ĉi-okaze la remao estas la impreso ‹naŭzas›, ne la objekto ‹min›:</p>
<blockquote><div class="calibre1">
<p><b>R</b> : Какое отвращение он мне <strong>внушает</strong>!</p>
</div></blockquote>

<p>La sama kutimo estas propra al la simile fiksakcenta lingvo pola, ekz‑e [ĉap. 19ª]:</p>
<blockquote>
<p lang="fr"><b>V</b> : Celui à qui ils <em>s’adressèrent</em> était…</p>
<p lang="pl"><b>P</b> : Człowiek, do którego <em>się zwrócili,</em> był…</p>
<p><b>L</b> : La persono, al kiu ili <em>sin turnis,</em> estis…</p>
</blockquote>

<p>Okaze de kolizio inter prozodio kaj pragmatiko, la pola lingvo (kaj <b>S</b>) preferas la pragmatikon, ekz‑e [<a href="index_split_011.xhtml#perfekto">ĉap. 8ª</a>]:</p>
<blockquote>
<p lang="fr"><b>V</b> : j’ai goûté le plaisir inexprimable de vous revoir, de vous entendre, de vous parler.</p>
<p><b>L</b> : mi ĝuis la neesprimeblan plezuron revidi vin, aŭdi vin, paroli al vi.</p>
<p lang="pl"><b>P</b> : zakosztowałam niewypowiedzianej rozkoszy oglądając cię, słysząc cię, mówiąc do ciebie.</p>
</blockquote>
<p>Ĉi-loke kun la libera pragmatika vortordo hazarde koincidas la rigida SVO-ordo angla (kaj Lantia).</p>


</body></html>
