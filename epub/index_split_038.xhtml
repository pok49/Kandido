<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:xlink="http://www.w3.org/1999/xlink" xmlns:epub="http://www.idpf.org/2007/ops">
  <head>
    <title>Kandido, aŭ Optimismo</title>
    
  <link rel="stylesheet" type="text/css" href="styles/stylesheet.css"/>
<link rel="stylesheet" type="text/css" href="styles/page_styles.css"/>
<link rel="stylesheet" type="text/css" href="styles/fonts.css"/>

</head>
  <body>
<h2 id="PN">La propraj nomoj</h2>
<h3 id="calibre_toc_231">Transskribo kompare kun asimilo</h3>
<p>Laŭ la tradicio de la SAT-presaĵoj, Lanti’ skribas la nomojn duonasimilite:<em> Volter, Kandid, Kunegond.</em> Tia maniero duonasimili devias de la Fundamenta:</p>
<blockquote>
<p>16) La fina vokalo de la substantivo kaj de la artikolo povas esti forlasata kaj anstataŭigata de apostrofo. Ekz. <em>Ŝiller’</em> (Schiller) anstataŭ <em>Ŝiller′o…</em></p>
</blockquote>
<p>Senapostrofe, laŭ la regulo (10), tiujn nomojn oni devus voĉlegi <em>Vólter, Kándid, Kunégond.</em> Aliflanke, la senapostrofa «Sankta-Marso» pensigas pri la Roma dio, dum fakte temas pri Sankta-Marcelo (Marcellus → Marcel → Marceau); la senapostrofa frazosubjekto «Oton» aspektas kiel akuzativo (tiom pli ke Platonon Lanti’ nomas «Plato») ktp.</p>
<p>Eĉ pli malbona estas la rifuzo deklinacii tiajn nomojn:</p>
<blockquote>
<p><b>L</b> : Unu afero plifirmigis Marten en siaj malbonegaj principoj, pli ol iam ŝancelis Kandid kaj embarasis Panglos.</p>
<p><b>S</b> : Unu afero plifirmigis Martenon en liaj ŝokaj principoj, pli ol iam ŝancelis Kandidon kaj embarasis Pangloson [ĉap. 30ª].</p>
</blockquote>
<p>Precipe malkonvena tio estas ĉe la nomoj kiuj finiĝas je -o:</p>
<blockquote>
<p><b>L</b> : Sur la maŝinon oni metis Kandid kaj Kakambo [ĉap. 18ª]</p>
<p><b>L</b> : Li sin turnas kaj ekvidas Kakambo [ĉap. 24ª]</p>
<p><b>L</b> : li respektis Homero, iom li ŝatis Milt’n [ĉap. 24ª]</p>
</blockquote>
<p>Tio ŝajnus preseraro, se ĝi ne estus tiom ofta.</p>

<p>Facilanime Lanti’ konstruas frazojn el tiaj senkazaj nomŝtumpoj, ial fidante ke la sintaksajn rolojn en Esperanto povas determini la franca gramatiko:</p>
<blockquote>
<p><b>L</b> : XXIX. Kiel Kandid retrovis Kunegond …</p>
</blockquote>
<p>El tia frazo maleblas kompreni, kiu kiun retrovis: la vortordo en Esperanto havas funkcion ne sintaksan, sed pragmatikan. Sed uzante la vortordon france, Lanti’ en multaj okazoj ne povas uzi ĝin en la Esperanta maniero pragmatika, ekz‑e:</p>
<blockquote>
<p lang="fr"><b>V</b> : VII. Comment <em>une vieille</em> prit soin de Candide, et comment il retrouva ce qu’il aimait</p>
<p><b>L</b> : VII. Kiel maljunulino flegis Kandid, kaj kiel li retrovis la amatinon</p>
<p lang="de"><b>G</b> : 7. Kandide wird von der Alten wohl gepflegt und findet unverhoft seine Geliebte.</p>
<p><b>S</b> : 7. Kandidon flegas maljunulino; li retrovas sian amatinon</p>
</blockquote>
<p>Tamen escepte <b>V</b> : anabaptiste Jacques → <b>L</b> : anabaptisto Jakobo.</p>

<p>Mi opinias, ke tia filozofia fabelo postulas plenan asimilon de la nomoj. Kaj tion atestas lingvoj kies nomstrukturo similas la Esperantan, ekz‑e:</p>
<blockquote>
<p>Latine: Candid<strong>us</strong>, Cunegund<strong>is</strong><a epub:type="noteref" id="Cunegundis_" href="Nj.xhtml#Cunegundis" title="Martyrologium Romanum, 3 Martii."><sup>[164]</sup></a>;</p>
<p>Hispane: Cándid<strong>o</strong>, Cunegund<strong>a</strong>;</p>
<p>Itale: Candid<strong>o</strong>, Cunegond<strong>a</strong>;</p>
<p>Portugale: Cândid<strong>o</strong>, Cunegund<strong>es</strong>.</p>
</blockquote>

<p>Ankaŭ Voltero opiniis tiel; tial li francigas fremdajn nomojn, ekz‑e la germana <em>Kunegunde</em> iĝas <em><strong>C</strong>un<strong>é</strong>g<strong>o</strong>nde.</em> Lanti’ simple transskribas la francan formon; pli kompetentaj tradukistoj ĝin regermanigas kaj poste asimilas — <b>A</b> : <em>Cunegund,</em> <b>P</b> : <em>Kunegunda,</em> <b>R</b> : <em>Кунегунда</em> (do, <b>S</b> : <em>Kunegundo</em>).</p>
<p>(Cetere, francon la unua silabo povas pensigi pri <i lang="fr">cul,</i> ‹pugo›, aŭ pri la Latina <i lang="fr">cunnus,</i> ‹vulvo›; tion eblus traduki per <em>Pugolindo</em> aŭ simile; «la amo de Kandido al la bela Pugolindo» sonus iom pli komike; sed mi ne aŭdacis.)</p>


<h3 id="TSx">Nomoj tradukitaj kaj nomoj ŝanĝitaj</h3>
<p>Laŭ tradicio klasikisma Voltero uzas plurajn nomojn karakterizajn<a epub:type="noteref" id="NK_" href="Nj.xhtml#NK" title="Karakteriza nomo (en verko fikcia) estas propra nomo kies leksika signifo aludas karakteran trajton de la nomato. Angle charactonym, germane sprechender Name, ruse говорящее имя, pole nazwisko znaczące."><sup>[165]</sup></a>, komencante per la nomo de la protagonisto:</p>
<blockquote>
<p lang="fr"><b>V</b> : Il avait le jugement assez droit, avec l’esprit le  plus simple; c’est, je crois, <strong>pour cette raison</strong> qu’on le nommait Candide.</p>
<p><b>L</b> : Li havis sufiĉe da juĝkapablo kaj plej simplan spiriton; <strong>pro tio</strong>, mi kredas, oni nomis lin Kandid.</p>
<p><b>S</b> : Li havis sufiĉe da juĝokapablo kaj plej simplan spiriton, laŭ la Latina signifo de sia nomo <em>Kandido.</em></p>
</blockquote>
<p>En la kadro de Esperanto la frazo <b>L</b> estas sensencaĵo: malkiel la franca <em>candide,</em> en Esperanto la vorto ‹Kandid› la celatan leksikan signifon ne havas (ankaŭ en la germana lingvo tia vorto kun tia signifo ne ekzistas, malgraŭ ke la subtitolo de la verko asertas ke d-ro Ralfo ĝin tradukis el la germana<a epub:type="noteref" id="francamo_" href="Nj.xhtml#francamo" title="Por evitigi al siaj germanaj legantoj la ŝokon de tiu malkohero, G aldonas detalon nekonatan de V: la patrino de Kandido lin tiel nomis pro sia granda francamo. «Ja kiel edukitino de franca pensiono en Berlino povis memori germanan nomon, aŭ se ŝi tian ja memorus, ĝin aprezi?»"><sup>[166]</sup></a>). Rigore logika procedo estus traduki la nomon per ekz‑e <em>Simplulo</em> aŭ <em>Bonulo, Sincerulo</em> ktp. Tiel faris la tradukisto greka (<em>Candide</em> → Αγαθούλης):</p>
<blockquote>
<p>… γι’ αυτόν το λόγο, νομίζω, τον ωνόμασαν <strong>Αγαθούλη</strong>.</p>
</blockquote>
<p>Tamen la sistemo baroka-klasikisma allasas (aŭ eĉ postulas) karakterizon per vortoj el la klasikaj lingvoj, kion ilustras la apude aperanta nomo <em>Pangloso</em> ← Πάνγλωσσος ← πᾶν + γλῶσσα. Analogie, en Esperanto (kaj en la lingvoj nelatinidaj, kiaj la germana, la pola, la rusa) <em>Kandido</em> estas nomo karakteriza <strong>per la Latina</strong> <em>Candidus.</em> (Kp la germanan klasikaĵon barokan «La aventuroj de <em>Simplicius Simplicissimus</em>», originale <em>„Der Abentheuerliche Simplicissimus Teutsch“</em>).</p>
<p>Mi elektis la duan eblon — <strong>unue</strong> ĉar ĝi lasas la protagoniston kaj la titolon pli rekoneblaj, kaj <strong>due</strong>, ĉar ĝuste sekve de ĝia sukceso la nomo «Kandido» populariĝis ĉe la postaj verkistoj ĝuste kiel la nomo de tiakaraktera heroo. Ekz‑e ĝi estas la nomo de heroo de fantasta novelo de la fratoj Strugackij<a epub:type="noteref" id="heliko_" href="Nj.xhtml#heliko" title="«Heliko sur deklivo». Trad. M. Bronŝtejn. M.: Impeto, 2007. ISBN: 978-5-7161-0168-5."><sup>[167]</sup></a>.</p>
<p>Tial mi ŝanĝis la frazon per malimplica referenco al Latino<a epub:type="noteref" id="Kandidus_" href="Nj.xhtml#Kandidus" title="Kvankam maloftega, tia nomo latindevena ja ekzistis en Germanio. Ekz‑e Kandidus Pfister (†1704) k.a."><sup>[168]</sup></a>. Ĉe tio mi forigis ankaŭ alian strangaĵon Volteran: «Li havis sufiĉe da juĝokapablo kaj plej simplan spiriton; <strong>tial</strong>, mi supozas, oni lin nomis <em>Kandido</em>». Mi supozas, ke «Kandido» estas la baptonomo de la protagonisto; ke la bapto okazis kiam li estis bebo, do kiam liaj spirito kaj juĝokapablo ankoraŭ ne povis manifestiĝi. Mi ŝanĝis la tialon al koincido (tiel okazis, ke lia karaktero konformis al lia nomo).</p>
<hr class="eli"/>
<p>Aliaj karakterizaj nomoj aperantaj en la verko estas <em lang="fr">Vanderdendur, Parolignac, Pococurante</em>.</p>

<p>La «Nederlanda» nomo de la fi-negocisto <em>Vanderdendur</em> el ĉap. 19ª france sonas iom simile al <em>vendeur [à la] dent dure</em> (t.e. «vendisto malmoldenta»). Lanti’ ŝanĝis tion al <em>Vanderdentur;</em> en mia traduko ĝi iĝis <em>Van-Durdent’</em>. Iuj komentistoj vidas en ĝi aludon al la Haga eldonisto Johano (<em>Jean,</em> <em>Johannes</em>) <em>van Duren,</em> kun kiu Voltero havis akrajn konfliktojn.</p>


<h3 id="LV">Pri frato Grilo kaj Floro</h3>
<p>Unu nomon Lanti’ tradukas kvazaŭ nomon karakterizan:
<em>frère Giroflée</em> → frato Levkojo (<a href="index_split_027.xhtml#K24" title="Alveninte Venecion, Kandido tuj ekserĉigis Kakambon en ĉiuj kafejoj, ĉe ĉiuj voluptovendistinoj — kaj nenie lin trovis. Ĉiutage li sendadis demandi sur ĉiujn ŝipojn, grandajn kaj malgrandajn; neniaj novaĵoj pri Kakambo.">ĉap. 24ª</a>).
La traduko ŝajnas memevidenta (eĉ Fundamenta, laŭ UV ☺) — tamen mi havas 4 demandojn:</p>
<ol>
<li>Kian karakterizan trajton atribuas la nomo ‹Levkojo›?</li>
<li>Kial monaĥo havas nomon kiu malestas en la kristana nomaro?</li>
<li>France <em>giroflée</em> estas ingenra, tia nomo pli konvenus al fraŭlino.</li>
<li>Temas pri italo, sed nek <em>Giroflée</em>, nek ‹Levkojo› sonas itale.</li></ol>

<p>La fraton teatanon Voltero prezentas kiel maldiligentan bonvivanton. Tial mi supozas, ke la monaĥon li karakterizas ne «botanike», per komparo kun la floro, sed «distraĵe», per la sensenca ĵokera rekantaĵo de infana franca kantoludo <em>«<a href="https://www.mamalisa.com/?t=fs%26p=4523">Giroflé, girofla</a>»</em>, atestita jam en la 17ª jc. Tia rekantaĵo povus aludi la diboĉemon de la monaĥo, la ideon kiu tute perdiĝas en la senmotiva ‹Levkojo›.</p>
<p>Tian ĝenerale konatan rekantaĵon en la Esperanta tradicio mi ne trovis; internacie konata ĉeftipo de tia malsolida karaktero estas <em>la grilo</em> el la Ezopa fablo<a epub:type="noteref" id="Alico_" href="Nj.xhtml#Alico" title="K. Kalocsay: La grilo kaj la formiko. «Ezopa saĝo», KOKO, 1956."><sup>[169]</sup></a>. Tial mi tradukis per «frato Grilo», kvankam ankaŭ tiu nomo mankas en la sanktulnomaro (ja samkiel <em>Giroflée</em>); tamen <em>grillo</em> estas normala vorto itala, kaj sufiĉe kutima alnomo aŭ familinomo.</p>

<p><a id="Paquette"></a>La «flora» nomo de la monaĥo estas ŝlosilo por la nomo de lia kunulino. Temas pri juna vestfalianino, en la originalo nomata <em>Paquette,</em> kio probable estas karesformo de <em>Pascale,</em> nomo nekutima en Germanio; tial la germana traduko [<b>G</b>] ŝin rebaptas <em>Gertrude.</em> Mi komprenas la motivon por tia ŝanĝo, sed al mi ĝi ne plaĉas. Tamen la Lantia <em>Paket,</em> aŭ ĝia plua asimilaĵo <em>Paketo</em> ja ĝenas en Esperanto (kaj en aliaj lingvoj praktikantaj transskribon).</p>
<p>La pola tradukisto trovis elegantan solvon: <em>Pakita</em> — sed en Esperanto ĝi la problemon ne solvas (ĉar ĝi aspektas kiel samradika participo; cetere, ankaŭ tia hispaneca nomo malkonvenas al tiutempa germanino). Mian solvon mi trovis en la vortaro de <em>Littré,</em> kiu indikas ke komunlingve la vorto signifas (signifis?) ‹lekanto›:</p>
<blockquote>
<p><strong>paquette</strong> s.f. Grande marguerite des champs, <em>chrysanthemum leucanthemum,</em> L.</p>
</blockquote>
<p>La modernaj vortaroj ĉi tiun signifon ne donas, kaj unuarigarde ŝajnas malprobabla, ke Voltero ĝin celis; tamen atentu la aliancon de la rolulino kun <em>frère Giroflée</em> (laŭvorte, ‹frato <em>Levkojo</em>›) ekde ĉap. 24: <em>«De Paquette, et de <strong>frère Giroflée</strong>»</em>! Mi do rebaptis ŝin <em>Floro,</em> kio estas innomo sufiĉe internacia, <a href="https://de.wikipedia.org/wiki/Flora_(Vorname)#Verbreitung">ne malkutima en Germanio</a>, kaj taŭga kiel karakteriza nomo aludanta la beleton de tiu «linda servistino de ŝia baronina moŝto».</p>
<p>‹Grilo + Floro› ne estas tiom similspecaj, kiel ‹Levkojo + Lekanto›; tamen ili pli konvene esprimas la karakterojn, kaj parencas alimaniere: stile, kiel anoj de apologa-fabela kampo.</p>


<h3 id="calibre_toc_234">Nomoj germanaj</h3>
<p>Voltero evidente malŝatis la germanan lingvon, kaj tion atestas du loknomoj, per kiuj li parodias sian impreson pri la germanaj sono kaj skribo. La parodioj estas pli malicaj ol spritaj aŭ trafaj; mi anstataŭigis ilin per formoj kiujn opinias pli amuzaj, aŭ almenaŭ kiuj kaŭzas al mi malplian vichonton (<em lang="de">Fremdscham,</em> <em lang="en">Spanish shame</em>):</p>
<ul>
<li>Thunder-ten-tronckh → Tondrotrunkhejmo</li>
<li>Valdberghoff-trarbk-dikdorff → Valdberghofdikdorf</li>
</ul>
<p>La unua nomo konservas la literkombinon <strong>kh</strong>, kiu probable ŝajnis ŝoka al Voltero. Verdire, en Esperanto ĝi ne ŝokas. Nu, Voltero ne kaptis la germanan prozodion, kaj lian parodion egale bone eblus turni kontraŭ la lingvo franca, kun ĝiaj similsonaj vortoj <em>tondre, tronc.</em> Mi do parodias ne germanecon, sed la Volteran percepton de la germana tra la franca (resp. tra franceca Esperanto).</p>
<p>En la dua nomo mi forigis la negermanan troaĵon <em>trarbk.</em> Por la parodiaj celoj sufiĉas forigi la streketojn, kaj la unubloka vorto iĝas pli efekta eĉ sen la kalumnia peco. Kurioze: Voltero duobligas la finajn foojn en <em>Hof</em> kaj <em>Dorf,</em> sed duonigas la komencan vuon de <em>Wald</em> ☺</p>


<h3 id="NH">Nomoj hispanaj</h3>
<p>Krom la nomoj de la fikciaj romanpersonoj, en la verko abundas la nomoj de realaj lokoj kaj homoj. Nun, 92 jarojn post la apero de la Lantia traduko, multaj el ili ricevis stabilan formon plene asimilitan en Esperanto. Granda parto el ili troveblas en PIV. Laŭeble mi sekvis tiun tradicion, kvankam kun grava devio ĉe kelkaj nomoj hispandevenaj: la hispanajn literojn <em>c, z</em> esprimantajn la Kastilian [θ] (resp. la parolsonon [s] en la dialektoj sudaj kaj en Ameriko) mi transskribas per <strong>s</strong>, ĉar tion mi opinias pli bona aproksimo; ekz‑e <em>Andalucía</em> → Andalusio, <em>Cádiz</em> → Kadiso, <em>Ceuta</em> → Seŭto.</p>

<p>Ial en <b>V</b> la hispanaj nomoj entenas plej multe da eraroj. Pri la netrovebla <em>Avacena</em> (noto <a href="Nj.xhtml#Morena" title="Sjeramoreno (hispane Sierra Morena) estas montoĉeno en la sudo de Hispanio. — 223 km estas la Volteraj ‹30 mejloj› (trente  milles), kiel mi eksplikas en la Postparolo; proksimume tiom efektive estas la distanco de Lisbono ĝis Sjeramoreno, kvankam «senhalte» trarajdi tian distancon dum unu nokto ŝajnas iom tro multe eĉ per tre bonaj ĉevaloj. — La urbeton Voltero nomas Avacéna, loknomo nekonata. Mi supozas ke la manskriban r oni mislegis kiel v en Aracena; tamen tiu Araseno situas pli malproksime en la montaro, je 244 km de Lisbono. Same (t.e per Aracena) korektas H. — S.">[58]</a>) eble kulpas kopiisto; sed la eraroj en la nomo de la guberniestro de Bonaero evidente estas Volteraj:</p>
<blockquote>
<p lang="fr"><b>V</b> : don Fernando d’Ibaraa, y Figueora, y Mascarenes, y Lampourdos, y Souza</p>
<p lang="es"><b>L</b> : Don Fernando de Ibaran, kaj Figuerora, kaj Maskarenes, kaj Lampurdos, kaj Suza</p>
</blockquote>
<p>Miaj komentoj:</p>
<ol>
<li><b>V</b> : <del>Ibaraa</del>, <b>L</b> : <del>Ibaran</del> — probable la Eŭska loka-familia nomo <em><a href="https://fr.wikipedia.org/wiki/Ibarra">Ibarra</a></em>♐.</li>
<li><b>V</b> : <del>Figueora</del>, <b>L</b> : <del>Figuerora</del> — probable <em><a href="https://fr.wikipedia.org/wiki/Figueroa">Figueroa</a></em>♐ → ‹Figeroa› (el la Galisia <em>Figueiroa</em>).</li>
<li><b>V</b> : <em>Mascarenes</em> <b>L</b> : Maskarenes — eble la portugala <em>Mascarenhas</em> aŭ la hispana <em>Mascareñas</em> (kp la francan «<em><a href="https://fr.wikipedia.org/wiki/Mascareignes">Mascareignes</a></em>»♐).</li>
<li>En la beletro rusa de la 19ª jc <em>Lampourdos</em> plurloke aperis kiel nomo greka (Грек Лампурдос подлец … — <em><a href="http://rulibs.com/ru_zar/prose_rus_classic/saltyikov-schedrin/1q/j64.html">Щедрин</a></em>). — Oni proponis konjekton <em>Lampurdan</em> laŭ loknomo Katalunia; mi juĝus pli amuza enŝovi maloftan similsonan radikon Zamenhofan (laberdano = peklita moruo).</li>
<li>Portugale <em>Souza</em> (en la moderna skribo: <em>Sousa;</em> prononcata [soŭzɐ], aŭ Lisbone [sozɐ]) estas la nomo de la plej antikva nobela familio Iberia; hispane al ĝi respondas <em>Sosa</em> aŭ <em>Soza</em>.</li></ol>

<p>El tioj sekvas jenaj formoj <b>H</b> kaj <b>S</b> :</p>
<blockquote>
<p lang="es"><b>H</b> : Don Fernando de Ibarra, Figueroa, Mascareñas, Lampurdan y Souza</p>
<p><b>S</b> : Don-Fernando Ibarra-Figeroa-Maskarenjas-Laberdan-i-Sosa.</p>
</blockquote>
<p>(Kie kaj kiom da konjunkcioj <em>y</em> konvenas lasi? Volonte mi metus konjunkcion en la mezon, inter la partoj patra kaj patrina, kiel en la nomo de Korteso:</p>
<blockquote>
<p lang="es">Fernando (!) Cortés×{de Monroy} <strong>y</strong> Pizarro×Altamirano;</p>
</blockquote>
<p>tamen la guberniestro havas neparan nombron de familinomoj; manke de alia argumento mi metis ĝin finen simple ĉar tio ŝajnas al mi pli belsona, kaj konformas al la korekto fare de <b>H</b>.)</p>


<h3 id="calibre_toc_236">Nomo angla</h3>
<p id="Raleo">Kuriozan problemon prezentas la angla familinomo <em lang="en">Sir Walter <strong>Raleigh</strong></em> (1552–1618) en <a href="index_split_021.xhtml#Raleo18">ĉap. 18ª</a>, kiun Lanti’ transskribis per «Rali»; la legisto de franca aŭdiolibro ĝin naive voĉlegas /ralεg/; nu, la prononco /raleĥ/ tiuepoke estus jam arĥaika, sed ne tute malebla.
Laŭ mia vortaro,<a epub:type="noteref" id="Jones_" href="Nj.xhtml#Jones" title="Daniel Jones: Everyman’s English Pronouncing Dictionary (1956)."><sup>[178]</sup></a> ĝi estas voĉlegenda /'rɔ:lɪ/, se temas pri la persono menciita en «Kandido»; /'rælɪ/, se temas pri la bicikloj <em lang="en">Raleigh bycicles</em> aŭ nomo de ŝipo; /'rɑ:lɪ/ kiam temas pri loknomo aŭ en kelkaj aliaj okazoj.</p>

<p>Tamen malprobablas ke la Eldorada sinjoro loĝanta en izolita lando kaj parolanta keĉue prononcus la nomon laŭ la normo de la mezo de la 20ª jc. La angla prononco el la epoko Ŝekspira diferencis kaj disde tiu de la epoko Voltera, kaj disde la moderna. Sed ekzistas samtempa <a href="https://es.wikipedia.org/wiki/Walter_Raleigh#cite_note-1">transskribo hispana</a>♐: <em>Rale</em>, iom simila al la oficiala latinigo «<em><a href="https://commons.wikimedia.org/wiki/File:Sir_Walter_Raleigh_by_Simon_van_de_Passe_(1617).jpg">Gualtherus Ralegh</a></em>».</p>
<p>(Iuj probable vidos en tio argumenton kontraŭ transskriboj; tamen ankaŭ <a href="https://en.wikipedia.org/wiki/Walter_Raleigh#cite_note-pronunciation-2">la anglaj formoj skribaj</a>♐ de tiu nomo varias: <em>Rawley, Ralegh, Ralagh, Rawleigh…</em> La koncernulo mem preferis la skribformon <em>Ralegh.</em> Voltero en sia manuskripto skribis <em>Raleig.</em>)</p>
<hr class="eli"/>
<p>La asimilitajn formojn de la propraj nomoj, aperantaj en la verko, donas la resuma <a href="NomTab.xhtml#Nt">Nomtabelo</a> ĉe la fino de la bitlibro. Tie vi trovos, <strong>unue</strong>, la asimilitan formon, uzatan en ĉi tiu traduko; en la <strong>dua kolumno</strong>, la transskribon Lantian; kaj <strong>poste</strong>, la originalan skribon francan aŭ alinacian (por la nefrancaj nomoj).</p>
<p>Por oportuno de la legantoj en la tujsekva «Antaŭparolo de Lanti’» la propraj nomoj estas koherigitaj kun ilia formo en la redaktita ĉefteksto.</p>


</body></html>
