<?xml version='1.0' encoding='utf-8'?>
<html xmlns:xlink="http://www.w3.org/1999/xlink" xmlns:fb="http://www.gribuser.ru/xml/fictionbook/2.0" xmlns="http://www.w3.org/1999/xhtml">
  <head>
    <title>Kandido, aŭ Optimismo</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="stylesheet.css"/>
<link rel="stylesheet" type="text/css" href="page_styles.css"/>
</head>
  <body class="calibre">
<h1 id="calibre_toc_1" class="calibre8"><a id="TOC_idm46141632756416" class="calibre9"></a><a class="calibre9" id="TOC_idm46141632756288"></a>Antaŭparolo de la prilaborinto <br class="calibre10"/></h1>

<div class="paragraph">Serĉante prozaĵon por esperantologia esploro, mi ekpensis pri ĉi tiu verko de Voltero. Ja kio povas esti pli eleganta, simpla kaj racia ol klerisma romano filozofia? Tiom pli, ke ĝin jam tradukis Lanti’ — denaska franclingvano, progresisto kaj la patro de sennaciismo!</div>
<div class="paragraph"><a id="hoVe"></a>Mi malfermis la Lantian tradukon [<a href="index_split_046.xhtml#L" title="">L</a>], kaj legis <a href="index_split_002.xhtml#promeso" title="">en ĝia «Antaŭparolo»</a>:</div>
<blockquote class="calibre11">
<p>«Mi penis konservi laŭeble la formon de la frazoj kaj okazis, ke ne ĉiam mi alprenus saman se mi verkus originale.»</p>
</blockquote>
<p class="p0">Malbona aŭguro. Mi legis plu, kaj konstatis ke ĝi veras. La traduko apartenas al la skolo <em>laŭvortisma,</em> pri kiu Zamenhofo donas ekstreman ekzemplon en sia fama Lingva Respondo: «<em>Favora Regnestro, honoro havas alkuŝigi</em>…»<a href="index_split_049.xhtml#LR1" title="«Pri la Esperanta stilo». Respondo №1, La Revuo, 1906, Decembro (Varingjene №149A)."><sup class="calibre13">[1]</sup></a>. Mi komprenas, ke tio povas esti amuza ekzerco por franclingvano; ke la «admirinda flekseblo de Esperanto» ebligas paŭsi pliparton da lingvaj strukturoj francaj; tamen ankaŭ, ke tiaj paŭsaĵoj povas havi alian stilan valoron en Esperanto, ke kelkaj propre Esperantaj strukturoj restos neuzitaj, kaj ke la traduko do ne estus reprezenta teksto esperantlingva.</p>

<p>Mi opinias, ke «Kandido» estas sufiĉe grava klasikaĵo de la eŭropa literaturo, kaj tial meritas plenvaloran tradukon Esperantan. Laŭ mi plenvalora traduko estas tia, kiu precipe strebas transdoni <em>la enhavon</em> de la verko (ĝiajn ideojn, ĝian impreson sur la leganton) konforme al la sistemo cellingva — plie ol la apartaĵojn de la originala lingvo nacia.<a href="index_split_050.xhtml#sennaciistoL" title="Estas paradoksa ke la sennaciisto Lanti’ preferis la formojn naciajn ☺"><sup class="calibre13">[2]</sup></a> Tial mi decidis prilabori la Lantian tradukon en la tradicio <em>reverkisma,</em> en kiu la tradukanto strebas unue kiel eble plej ĝuste kompreni <em>la ideon</em> de tradukata peco, kaj due esprimi (reverki) ĝin en la formo plej konvena al la cellingvo.</p>

<p>Jen ekzempla frazo el <a href="index_split_021.xhtml#parlement" title="">ĉap. 18ª</a>, per kiu mi ilustru la danĝerojn de laŭvortismo. Temas pri ekskurso en la utopia lando Eldorado; mi donas ĝin en la formoj originala-<strong>V</strong>oltera, <strong>L</strong>antia kaj mia (de <strong>S</strong>ergio Pokrovskij):</p>
<blockquote class="calibre11">
<p><strong>V:</strong> Candide demanda à voir la cour de justice, le parlement; on lui dit qu'il n'y en avait point, et qu'on ne plaidait jamais</p>
<p><strong>L:</strong> Kandid petis, ke oni montru al li la kortumon, la parlamenton; oni diris, ke da ili ne ekzistas, kaj ke oni neniam pledis.</p>
<p><strong>S:</strong> Kandido petis montri al li la kortumon; oni diris, ke tia institucio ne ekzistas, samkiel juĝaj procesoj.</p>
</blockquote>
<p class="p0">Ĉi tie notindas, ke</p>
<ol>
<li>En tiama Francio <em>parlement</em> neniel estis ‹parlamento› laŭ la Esperanta senco de la vorto, ĝi estis ‹juĝejo›. Por ordinara esperantisto tiu neekzisto de «parlamento» en la ideala lando Eldorado devas aperi kiel malaprobo de la reprezenta demokratio<a href="index_split_051.xhtml#RD" title="Cetere, Voltero efektive kontraŭis ĉiajn «parlamentojn», lia idealo estis klera absolutismo; tamen ĉi tie evidente temas nur pri justico."><sup class="calibre13">[3]</sup></a>; tutcerte ne pri tio ĝi temas.</li>
<li>La franca <em>plaider</em> havas en la vortaro [Littré] 6 signifojn, el kiuj la ĉefa estas ‹procesi› (kaj tiusence ĝi aperas en la frazo), dum Esperanto (laŭ PV kaj la PIV-oj) heredis nur la 2-an (egalan al la angla <em>to plead</em>), ĉi tie nekonvenan. (Cetere, la tenso estas erara; devus esti «ke oni neniam proces<em>as</em>».)</li>
<li>En unu sama frazo la pronomo «oni» (resp. <em>on</em>) aperas en 2 signifoj: unue, ‹la ĉiĉerono›; kaj due, ‹la eldoradanoj›. Tio ne kaŭzas miskomprenon, sed ĝenas belguston kiel stila malzorgaĵo.</li>
</ol>
<p>Mi konsultis plurajn tradukojn nacilingvajn, precipe la anglan, germanan, polan, rusan, kiujn en la ĉi-subaj notoj mi referencados per resp. [<a href="index_split_046.xhtml#A">A</a>], [<a href="index_split_046.xhtml#G">G</a>], [<a href="index_split_046.xhtml#R">R</a>], [<a href="index_split_046.xhtml#P">P</a>] (priskribitaj en la <a href="index_split_046.xhtml#Ref" title="Dum mia prilaborado mi konsultis plurajn nacilingvajn tradukojn de la Voltera verko. Du el ili, A kaj G, venas el la sama epoko, kiel la originalo; la ceteraj (kaj inter ili A20, G20 kaj L) aperis en la 20ª jc.">Referencoj</a>). Samkiel la ĵusajn «<strong>V:</strong>», «<strong>L:</strong>», «<strong>S:</strong>» mi uzos la simbolojn «<strong>A:</strong>», «<strong>G:</strong>»,«<strong>P:</strong>», «<strong>R:</strong>» por marki citaĵojn el la respektivaj tradukoj. Ĉi tiuj nacilingvaj tradukoj estas «reverkismaj»; A kaj G estas preskaŭ samtempaj al V (ili venas el la 18ª jc).</p>
<p>Mi ankaŭ mencios kelkajn pli modernajn tradukojn el la 20ª jc [<a href="index_split_046.xhtml#A20">A<sub class="calibre15">20</sub></a>], [<a href="index_split_046.xhtml#B">B</a>], [<a href="index_split_046.xhtml#G20">G<sub class="calibre15">20</sub></a>], konformajn al la nuna Okcidenta modo laŭvortisma (tiurilate L estas pli modernisma ol S ☹).</p>

<div class="paragraph">Aparte atentindas la spirito de ĉi tiu romano filozofia. Ĝia koncepto estas klerisme kosmopolita, kun tiu implica apartaĵo, ke ‹la franca› = ‹tutmonda›, ‹la propre homa›<a href="index_split_052.xhtml#LejFr" title=" Kaj ne senbaze tiel. La parodiatajn verkojn germanajn Lejbnico kaj Frederiko la 2ª de Prusio verkis franclingve. Tamen aliflanke la samtempa traduko germana [G] senkompate regermanigas la «neŭtrigajn» francaĵojn de Voltero."><sup class="calibre13">[4]</sup></a>. Voltero senĝene francigas la germanajn realaĵojn: la lokaj moneroj Germaniaj iĝas ‹eskudoj› (<em>écus</em>); distancojn liaj germanoj esprimas en la francaj ‹leŭgoj› (<em>lieues</em>); la germana nomo de la protagonistino, <em>Kunegunde,</em> ricevas la francecan formon <em>Cunégonde.</em> Por franclingva publiko tiaj francigoj fakte estas <em>hejmigoj, neŭtrigoj.</em></div>
<div class="paragraph">Sekve, reverkisto devas anstataŭ ‹la hejmigon per francigo› apliki ‹hejmigon cellingvan›. Se temas pri realaĵo specife germana (ekz-e monero), tiam konvenas regermanigo (ekz-e <em>eskudo → talero,</em> tiom pli ke ‹talero› estas vorto Zamenhofa, oficialigita jam en 1909 per OA1, bone hejmiĝinta en Esperanto<a href="index_split_053.xhtml#ecu" title="Fakte, en la epoko de L (1929) Esperanto ankoraŭ malhavis la vorton ‹eskudo› por precize nomi la francan écu, kaj Lanti’ ne divenis, ke temas pri taleroj. Tial li tradukis plej abstrakte: «kelkaj moneroj»."><sup class="calibre13">[5]</sup></a>). Tion ni vidas en la tradukoj A, G, R, P; pli detale mi tion klarigas en la <a href="index_split_034.xhtml#PP">Postparolo</a>.</div>
<div class="paragraph">En la laŭvortismaj tradukoj de la 20ª jc tiaj neŭtraj hejmigoj iĝas nekonvene okulfrapaj francaĵoj, ekz-e la skribformo <em>Cun<strong>é</strong>g<strong>o</strong>nde</em> en la angla [A<sub class="calibre15">20</sub>], aŭ la sonformo <em>K<strong>ü</strong>neg<strong>o</strong>nd</em> en traduko turka; kaj simile pri la Lantia ‹Kunegond›.</div>

<p class="eliB">Defende al laŭvorta traduko oni povas diri, ke ĝi donas dokumentan paŭsaĵon de la eksteraj formoj de la tekstpecoj, dum traduko reverkisma tradukas ilin en la modernan lingvon de la leganto korektite, glatigite. Nu, mi opinias, ke ĝuste traduki la estetikajn impresojn ne malpli gravas, ol dokumente traduki la vortojn; kaj ke por ĝuste kompreni la laŭvortan tradukon ofte necesas aparta komento, ĉar la leganto probable miskomprenos laŭvortaĵon (kp la ĉi-supran ekzemplon pri <em>parlamento</em>). Anstataŭe, por vidigi tiajn apartaĵojn mi verkis <a href="index_split_034.xhtml#PP">tre detalan komentaron</a>, kie ili estas malimplice prezentitaj, pli klare ol en traduko laŭvorta.</p>

<p class="eliB">Al la teksto mi aldonis kelkajn bildojn el malnovaj eldonoj, precipe por ilustri realaĵojn ne nepre evidentajn al moderna leganto (ekz-e ‹<a href="index_split_004.xhtml#fsx">faldoŝirmilo</a>›, ‹<a href="index_split_009.xhtml#sanb">sanbenito</a>›, ‹<a href="index_split_017.xhtml#jb">trikresta bireto</a>› ktp).</p>

<h5 class="subtitle">Ĉu prilaboraĵo aŭ nova traduko?</h5>
<div class="paragraph">Antaŭ ĉio mi devas esprimi mian altan estimon kaj sinceran aprezon pri Lanti’ kaj lia kontribuo al la Esperanta afero. Ĝuste tia aprezo motivis min en mia prilaborado de lia verkaĵo. Sed ĉu ĝi estas prilaboraĵo aŭ aparta traduko?</div>
<div class="paragraph">Unuflanke, nova traduko, ĉar malmultaj frazoj restis netuŝitaj.</div>
<div class="paragraph">Tamen por mi la motivo kaj interesaĵo estas la komparo kun la traduko Lantia. En miaj komentoj mi plej ofte komparas mian tradukon kun la Lantia. Kaj por leganto kiu ne scipovas la francan lingvon la Lantia traduko ofte helpos kompreni mian komenton. La Lantia traduko estas facile trovebla surpapere kaj en la Reto [<a href="index_split_046.xhtml#L">L</a>].</div>
<div class="paragraph">Aliflanke, ĉi tiu prilaboraĵo estas verko plene aŭtonoma, legebla kiel plenvalora traduko, en lingvaĵo pli esperanteca kaj moderna (pli evoluinta). Ideale, ĉiu generacio devas krei sian tradukon de la klasikaj verkoj.</div>

</body></html>
