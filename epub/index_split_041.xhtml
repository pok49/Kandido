<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:xlink="http://www.w3.org/1999/xlink" xmlns:epub="http://www.idpf.org/2007/ops">
<head>
  <title>Kandido, aŭ Optimismo</title>
  <link rel="stylesheet" type="text/css" href="styles/stylesheet.css"/>
  <link rel="stylesheet" type="text/css" href="styles/page_styles.css"/>
<link rel="stylesheet" type="text/css" href="styles/fonts.css"/>

</head><body>
<h2 id="calibre_toc_223">Mezurunuoj</h2>

<p>Nemalofte Voltero indikas diversajn grandojn, precipe distancojn, pezojn kaj monsumojn. Supozeble per tio li volis ion komuniki al la legantoj. Tial prilaborante la verkon mi konstante spertis fortan tenton konverti la arĥaikajn <em>colojn, futojn, mejlojn, leŭgojn, funtojn</em> ktp en la pli kompreneblajn kaj normajn unuojn metrismajn. Mi konscias, ke tio estus anaĥronisma; sed tio estus kongrua kun la esprimmaniero de Voltero: <strong>anaĥronisme</strong> esprimi la Germaniajn distancojn en la internaciaj kaj modernaj <em>kilometroj</em> estas egale (mal)bone, kiel <strong>anatopisme</strong><a epub:type="noteref" id="anatop_" href="Nj.xhtml#anatop" title="T.e. ne konforme kun la kutimoj aŭ moroj de la koncerna loko (de la malnovgrekaj ἀνά, ‹kontraŭ› + τόπος, ‹loko› = «kontraŭloke»)."><sup>[175]</sup></a> esprimi ilin en la Franciaj <em>leŭgoj,</em> aŭ igi la germanajn rekrutistojn uzi Franciajn <em>eskudojn</em> anstataŭ la lokajn <em>talerojn.</em> En ambaŭ okazoj la celo estas faciligi la komprenon al la celata publiko.</p>
<p>(Kp en «Faraono» [vol. 3ª, ĉap. 9ª]: «La funebra procesio trairis de la nordo al la sudo du kilometrojn».)</p>


<h3 id="calibre_toc_239">Leŭgoj kaj mejloj</h3>
<p>La plej ofta mezurunuo (aperanta 10-foje) estas <strong>leŭgo</strong> (france <em>lieue</em>). Unu el ties intuicie klaraj difinoj estas «la distanco kiun averaĝa viro piediras dum 1 horo», do 4–5 km. Laŭ NPIV, leŭgo estas «proksimume 4 km». Laŭ la franca Vikipedio, en la tempo de la eldono de «Kandido» (1759) estis diversaj leŭgoj, i.a. la «Pariza leŭgo» = 3,898 km; la «poŝta leŭgo» = 4,288 km; kaj la «tarifa leŭgo» = 4,678 km.</p>
<p>En unu loko (ĉap. 22ª) per leŭgoj estas esprimita la distanco inter Parizo kaj Bonaero: 2 500 leŭgoj = 11 050 km; do,</p>
<p>1 leŭgo ≈ 11 050 / 2 500 ≈ 4,42 km</p>
<p>Supozeble do Voltero uzis la siatempajn «poŝtajn» aŭ «tarifajn» leŭgojn, mezume 4½ km.</p>
<p>{Fakte, la koncerna frazo estas ambigua:
<em>«je lui ai envoyé à 2 500 lieues d’ici un exprès dont j’attends la réponse»,</em> t.e. «mi sendis al ŝi, je 2 500 leŭgoj for de ĉi tie [de Parizo] ekspreson, kies respondon mi atendas». Kio do estas «je 2 500 leŭgoj for de Parizo» — ĉu la loko <em>de kie</em> Kandido sendis Kakambon (do, Surinamo), aŭ la loko <em>kien</em> li sendis (Bonaero)? La distanco de Parizo ĝis Paramaribo estas 7 191 km, do en la unua okazo estus 1 leŭgo ≈ 7 191 / 2 500 ≈ 2,876 km — tro malmulte.}</p>
<p>Lanti’ tradukas la francan <em>lieue</em> per <em>mejlo,</em> kaj 1 <em>lieue</em> = 1 mejlo; same faris la tradukistoj germana, pola kaj rusa [<b>G</b>, <b>P</b>, <b>R</b>] — laŭ la opinio, ke la franca <em>lieue</em> estas «la franca mejlo»<a epub:type="noteref" id="Meyers_" href="Nj.xhtml#Meyers" title="Ekz‑e laŭ la germana „Meyers Großes Konversations-Lexikon“ (1905–1909): „Lieue (spr. ljö), die französische Meile, früher in verschiedener Größe“."><sup>[176]</sup></a>. Tio ne malĝustas funkcie (la francoj uzadis leŭgojn en la okazoj kie la germanoj k.a. uzadis mejlojn); sed fakte tio estas malvera: ankaŭ la francoj havis siajn mejlojn, kaj dufoje tiu mezurunuo aperas en <em>«Candide».</em> Kp en PIV<a epub:type="noteref" id="mejlo_" href="Nj.xhtml#mejlo" title="Fakte la PIV-aj valoroj de mejlo rilatas al epoko pli malfrua ol «Kandido» — ekz‑e la PIV-a «germana mejlo» datas de la jaro 1840ª; dum la mejlo Vestfalia egalis 10 044 m. Manke de informo pri la longo de la Voltera mejlo mi akceptas la PIV-an valoron 1 mejlo = 7 422 m, kvankam se veras la konjekto pri «Avacéna = Aracena» (vd la noton [58]), kaj se la Voltera indiko de la distanco «30 mejloj» estas ĝusta, tiam 1 Voltera mejlo estas 244km/30 ≈ 8 133m."><sup>[177]</sup></a>:</p>
<blockquote><div class="calibre1">
<p>*<strong>mejl/o</strong> 1 Mezurunuo de longo por teraj vojaĝoj:</p>
<p><em>romia mejlo</em> (1 472,5 m),</p>
<p><em>angla mejlo</em> (1 609,31 m);</p>
<p><em><strong>franca mejlo</strong></em> (7 422 m);</p>
<p><em><strong>germana mejlo</strong></em> (7 500 m)…</p>
</div></blockquote>
<p>La nemiskomprenebla esprimo per kilometroj iam malkaŝas signifojn malevidentajn ĉe la arkaikaj mezuroj, ekz‑e (<a href="index_split_005.xhtml#km9">ĉap. 2ª</a>):</p>
<blockquote><div class="calibre1">
<p lang="fr"><b>V</b> : Il s’avisa un beau jour de printemps de s’aller promener (…) Il n’eut pas fait <em>deux lieues</em> que voilà quatre autres héros (…) qui l’atteignent, qui le lient, qui le mènent dans un cachot.</p>
<p><b>L</b> : Iun belan printempan tagon, li decidis fari promenadon (…) Apenaŭ li estis irinta <em>du mejlojn,</em> kiam kvar aliaj herooj (…) kuratingas lin, ligas, kaj kondukas en karceron.</p>
<p><b>S</b> : Iun belan printempan tagon li decidis promeni (…) Apenaŭ li trairis <em>9 kilometrojn,</em> kiam kvar aliaj herooj (…) lin kuratingas, ligas, kaj kondukas en karceron.</p>
</div></blockquote>
<p>Moderna leganto de <b>L</b> probable interpretos tiujn 2 mejlojn Usone, kiel 3 km, kio estas normala distanco por promeno; tio aspektas kohere. Kandido kulpus pri nedisciplinemo; la posta mortopuno estas tro kruela, sed tiaj estas la bulgaroj (t.e. la prusianoj)…</p>
<p>La distanco 9 km estas iom longa por tia promeno, kaj supozigas, ke «promeno» estas evitvorto por «dizerto». Verdire, la franca-germana interpreto de «2 mejloj» donus 15 km, do eĉ pli forte sugestus la dizerton; sed kiom da legantoj scias tion? Ekz‑e Lanti’ tion ne sciis:</p>
<blockquote><div class="calibre1">
<p lang="fr"><b>V</b> : Elle (…) marche avec lui dans la campagne environ un quart [¼] de mille</p>
<p><b>L</b> : Ŝi (…) marŝas kun li sur la kamparo proksimume dum triona kilometro.</p>
<p><b>S</b> : ŝi piediras kun li proksimume 2 kilometrojn en la kamparon [ĉap. 7ª]</p>
</div></blockquote>
<p>Evidente, ‹kvaronmejlon› Lanti’ interpretis moderne-usone: 1609m/4 ≈ 402m ≈ ⅓km (333m); sed Voltero skribis france, tial por li 7 422m/4 ≈ 1 856m ≈ 2km. Atentindas, ke ankaŭ Lanti’ konsideris la hejmigon per kilometroj, kvankam ne aŭdacis; sed la provo lasis spuron en ĉi tiu loko.</p>
<p>Kompreneble, en multaj okazoj la distanco estas proksimuma, kaj la konvertitan valoron mi rondigas, ekz‑e (ĉap. 11ª):</p>
<blockquote><div class="calibre1">
<p lang="fr"><b>V</b> : Des scènes pareilles se passaient … dans l’étendue de plus de <em>trois cents lieues</em></p>
<p><b>L</b> : Similaj scenoj okazis … sur la spaco de pli ol <em>tri cent mejloj</em></p>
<p><b>S</b> : similaj scenoj okazadis … sur la etendaĵo pli ol <em>milkilometra.</em></p>
</div></blockquote>
<p>(Fakte 300 leŭgoj estas 300×4½ = 1 350 km.)</p>

<h3 id="futoj">Futoj kaj coloj</h3>
<p>La futojn, colojn kaj funtojn mi plejparte lasis senŝanĝaj — unue, ĉar ilia tradicia valoro ne tiom ŝoke diferencas disde la moderna (t.e. de la Usona); kaj due, ĉar mi ne scias, kiel korekti la Volteran uzadon, kiu ŝajnas nekohera kaj iam erara. Jen ekzemplo:</p>
<p>En ĉap. 2ª la «bulgaraj» (subkomprene la Prusiaj) rekrutistoj demandas Kandidon, ĉu li altas 5 futojn 5 colojn. Se temas pri la Berlinaj futo kaj colo, resp. 31,385 cm kaj 2,615 cm, tiam Kandido altis 170 cm.</p>
<p>Tiu epizodo el ĉap. 2ª unuarigarde ŝajnas aludi la faman «Regimenton de Grandeguloj» (<i lang="de">Potsdamer Riesengarde</i>), fonditan de Frederiko Vilhelmo la 1ª, la patro de Frederiko la 2ª. La soldatoj de tiu regimento devis alti ne malpli ol 188 cm (6 Berlinajn futojn). Kompare kun tio la postulo de la «bulgaraj» rekrutistoj (kaj la staturo de Kandido) estas tre modesta; sed kelkajn alineojn poste samregimentanoj de Kandido aperas kiel «aliaj [ol Kandido] 6-futaj herooj».</p>
<p>Se la rekrutistoj uzis la mezurojn francajn, tiam 5′5″ = 175,5 cm. Iom pli bone, sed plu nesufiĉe. La prusiaj 6 futoj estus proksimume 5 futoj kaj <strong>9</strong> coloj francaj.</p>

<h3 id="calibre_toc_241">Monunuoj</h3>
<p>Oni iam provis unuecigi la esprimon de monaj valoroj per <strong>spesoj</strong>, t.e. esence per la ora ekvivalento. Ekz‑e en «Marta» 55 rublaj/kopekaj esprimoj estas konvertitaj en spesmilojn kaj spesdekojn.</p>
<p>En «Kandido» tio ne estus tiom facila. Iuj fantaziaj moneroj neniam ekzistis (ekz‑e la «Patagoniaj taleroj» el <a href="index_split_022.xhtml#Pt">ĉap. 19ª</a>). En Eldorado oro ne pli valoras ol gruzo, kaj unu el la ĉefaj ideoj, inspirantaj tiun utopion, estas negado de la mona <strong>orbazo</strong> (angle <em>gold standard</em>). Nu, la Voltera utopio ne estas profunde pripensita, kaj fine de la epizodo (ĉap. 18ª) eldoradanoj esprimas kostojn en <em>«livres sterling, monnaie du pays».</em> Lanti’ tradukis: «da sterlingaj funtoj, en la landa mono». Nu, ĉar laŭ la ĝenerale preferata etimologio, <em>sterling</em> ← STAR+LING, t.e. stel/eto, mi ŝanĝis al: «da stelpundoj, en la landa mono» — rememore pri la movada monunuo «<a href="https://eo.wikipedia.org/wiki/Stelo_(monunuo)">stelo</a>»♐ ☺.</p>

<h3 id="quart">Mezuroj de nobeleco</h3>
<p>Kunegundo diras pri si en <a href="Nj.xhtml#a72" title="Sekve, la patro de Kunigundo kaj lia fratino la supozata patrino de Kandido havis malpli ol 71 da nobelaj geantaŭuloj (ĉar la nombro 72 inkludas la gebaronojn mem kaj la geantaŭulojn de la baronino). Tial la nobeleco de la malakceptita patro de Kandido kun liaj 71 pruvitaj geantaŭuloj (laŭ ĉap. 1ª) superis la nobelecon de la familio Tondrotrunkhejmo (aŭ Voltero miskalkulis) ☹ — S.">ĉap. 10ª</a>:</p>
<blockquote>
<p lang="fr"><b>V</b> : je suis née baronne avec <em>soixante et douze quartiers</em></p>
<p><b>L</b> : mi naskiĝis baronino kun <em>sepdek du gradoj da nobeleco</em></p>
<p lang="de"><b>G</b><sub>20</sub> : als Freifräulein von <em>zweiundsiebenzig Ahnen</em> geboren…</p> 
<p><b>S</b> : naskite baronidino kun <em>72 nobelaj geantaŭuloj</em>…</p>
</blockquote>
<p>Tradicie en Francio la «gradoj de nobeleco» (<i lang="fr">le compte par degré</i>) estis la nombro de nobelaj generacioj en la vira linio genealogia. La inajn liniojn oni ne atentis. Konforme al tiuj «nobelecaj gradoj» pluraj tradukoj asertas, ke Kunegundo estis nobelino en la 72ª <em>generacio,</em> kio estas nekredeble tro multe: se ŝiaj antaŭuloj estis naskataj kiam ilia patro aĝis, averaĝe, 20 jarojn, tiam ŝia nobeleco datus ekde la jaro</p>
<p class="math">1755 – 17 – 72×20 = 298 p.K.</p>
<p>(1755 estas la jaro de la ĵusa Lisbona tertremo; 17 estas la aĝo de Kunegundo, laŭ ĉap. 1ª) — t.e. de la epoko de la pagana Romio sub Diokleciano!</p>

<p>Kontraste al tio la germanoj konsideris ĉiujn genobelojn en la tuta arbo genealogia; la responda nombro povis esti do eksponenciale pli granda: al la 6ª grado franca povus respondi (en ekvilibra arbo kie ĉiuj inoj estas nobelinoj) 62 nobelaj geantaŭuloj; kaj al la 7ª, 126. Do, supozeble ŝi estis nobelino en la 7ª generacio, kun iom da burĝinoj aŭ kamparaninoj en la genealogia arbo.</p>
<p>France (kaj angle) tia maniero mezuri nobelecon estas esprimata per heraldika termino <i lang="fr"><a href="https://fr.wikipedia.org/wiki/Quartiers_de_noblesse">quartiers de noblesse</a></i>♐ (resp. <i lang="en"><a href="https://en.wikipedia.org/wiki/Quarters_of_nobility">quarters of nobility</a></i>♐). Voltero evidente rimarkis la diferencon en la terminoj kaj en la nombraj grandoordoj, sed probable ne klare komprenis la diferencon. En <b>S</b> mi uzas la pli klaran terminformon de la germanaj tradukoj <b>G</b> kaj <b>G</b><sub>20</sub>.</p>

<h3 id="estroj">Orientaj titoloj</h3>

<p>Du tendencoj kunekzistas en la verko: abstraktema unuecigo (plejparte per francigo), kaj parado de ekzotaĵoj. Tre prudente <b>L</b> retenas ambaŭ tendencojn, rekombinante ilin laŭ la oportuno de esperantigo; ekz‑e la abundaj turkaĵoj el la finaj ĉapitroj, por kiuj Esperanto disponigas bone konatajn pruntvortojn, aperas sub tiuj nomoj; dum la realaĵoj el la rakonto de la maljunulino (ĉap. 11ª kaj 12ª) por kiuj tiaj nomoj mankas, aperas sub nomoj priskribaj. Iam al termino francigita respondas termino esperantigita; iam al tradicia pruntvorto franca respondas priskriba termino esperanta.</p>
<p>Ekz‑e «reĝo de Maroko» aŭ «la sultano» funkcias sammaniere en <b>V</b> kaj <b>L</b>; sed <i lang="fr">un aga (des janissaires)</i> kaj <em lang="fr">le dey (d’Alger)</em> estas pruntvortoj en <b>V</b> sed priskribaj terminoj en L.</p>
<p>En <b>S</b> mi konservis ĉi tiun principon, kvankam la tradukojn mi iom precizigis.</p>

<h4 id="toc_1">Alĝeria landestro</h4>
<blockquote>
<p lang="fr"><b>V</b> : il me conduisit à Alger, et me vendit <em>au dey</em> de cette province.</p>
<p><b>L</b> : li kondukis min al Alĝero, kaj vendis min al <em>la guberniestro</em> de tiu provinco.</p>
<p><b>S</b> : li min kondukis en Alĝerion, kaj vendis al ties landestro, nomata <em>dejo.</em></p>
</blockquote>
<p>Samkiel poste PIV, Lanti’ opinias ke <em>dejo</em> estas ‹guberniestro›; fakte en la epoko kiam Alĝerio estis gubernio (turke <em>paşalık</em>) ĝia «guberniestro» estis <em>paŝao.</em> En la koncerna epoko Alĝerio ne plu estis gubernio. Turkoj opiniis ĝin sia ‹aŭtonoma lando› (turke <em lang="tr">eyalet</em>); Alĝerio sin prezentis kiel «aliancano» de Turkio, kaj ties reganto, <em>dejo,</em> oficiale sin titolis «<a href="https://en.wikipedia.org/wiki/List_of_governors_and_rulers_of_the_Regency_of_Algiers#Origins">sultano de Alĝerio</a>»♐. Voltero evidente akceptas la turkan pozicion.</p>
<p>Mi neniam vidis realan uzon de la vorto «dejo» en Esperanto, kaj ĝia difino en la PIV-oj estas malĝusta. Tial mi preferis pli neŭtralan priskriban terminon <em><a href="https://www.reta-vortaro.de/revo/art/land.html#land.0estro">landestro</a>,</em> kiu povas funkcii kiel supernocio por ‹provincestro› kaj ‹regnestro›.</p>

<h4 id="toc_2">Janiĉara generalo</h4>
<p>Iom simile, la rangon <em lang="fr">un aga des janissaires</em> mi tradukas per internacie pli klara <em>janiĉara generalo</em> (<b>L</b> ‹janiĉarestro› ne klaras pri la alto de la rango).</p>
<p>Historie <i lang="tr">yeniçeri ağası</i> povis rilati al la estro de la tuta janiĉara armeo, aŭ de ties provinca garnizono. La nedifina artikolo en <b>V</b> probabligas tiun duan, pli modestan varianton.</p>


<h4 id="toc_3">Paĝio</h4>
<blockquote>
<p lang="fr"><b>V</b> : je trouvai sur le soir <em>un jeune icoglan</em> très-bien fait.</p>
<p><b>L</b> : mi renkontis en la proksimiĝo de l’vespero <em>junan ikoglanon</em> tre belkorpan.</p>
<p><b>S</b> : ĉe la vesperiĝo mi renkontis tre belkorpan <em>paĝion</em> (ĉap. 28ª).</p>
</blockquote>
<p>France la vorto <em lang="fr">icoglan</em> (de la turka <em lang="tr">iç oğlan</em>) estas bone atestita en la literaturo kaj <a href="https://www.cnrtl.fr/definition/icoglan">vortaroj</a>♐; en Esperanto tia tradicio ne ekzistas kaj ne estas bezonata. Ankaŭ en «Kandido» la bone konata vorto «paĝio» plene sufiĉas por aludi la samseksaman atencon de la barono.</p>

</body></html>
